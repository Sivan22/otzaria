<h1>פירוש קצר על בבא בתרא</h1>
שאול ליברמן
<h1>פרק א</h1>
<h2>הלכה א</h2>
(א) <b>בסלע הבא בידו.</b> כלומר, סלע רך שמתפורר כשחופרים בו. ועיין בבה"א.
<h2>הלכה ב</h2>
(א) <b>הנברכת ואת הבקיע.</b> נברכת היא בריכת כביסה, והיא נברכת היא בקיע אלא שבקיע יותר קטן, ומשונה קצת בצורתו. עיין בבה"א. ועיין באוה"ג כתובות, הפירושים, סוף עמ' 9.
(ב) <b>וסד בסיד.</b> כלומר, את כותל חבירו, שהרי אין סדין ירקות.
<h2>הלכה ג</h2>
(א) <b>מן האצטרוביל וכו'.</b> עיין בבה"א.
(ב) <b>יתד בארץ וכו'.</b> כלומר, כשרוצה להקרות (לעשות קירוי) ע"י כותל חבירו, תוקע יתד בארץ ע"י כותל חבירו וסומך את הקורה על היתד. עיין בבה"א.
(ג) <b>מן הכולייא.</b> כלומר מבטן התנור (χοιλία) שהוא הבולט ביותר מתוך התנור.
(ד) <b>ובכירה טפח.</b> כלומר, בכירה צריך להרחיק מן הכותל טפח. ועיין בבה"א.
<h2>הלכה ד</h2>
(א) <b>ובצונן וכו'.</b> כלומר, ובצונם, ובצונמא, ובסלע קשה.
(ב) <b>איני יכול לישן וכו'.</b> הסיפא שלעיל שייכת גם לכאן, והיינו: אין יכול למחות בידו ולומר לו איני יכול לישן וכו'. עיין בבה"א.
(ג) <b>את הדרך.</b> כלומר, דריסת הרגל של בני אדם שהולכין לחנות.
(ד) <b>את התינוקות.</b> כלומר, ללמדם מלאכת הכתיבה, עיין בבה"א.
<h2>הלכה ה</h2>
(א) <b>למעלה מן הצדדין.</b> כלומר, אם החלון הוא למעלה מן הכותל שהוא סומך, צריך להרחיק (להנמיך) את הכותל ארבע אמות, כדי שלא יעמוד על הכותל ויציץ, וכן הדין אם בנה כותל מן הצד (רוחב הכותל לצד החלון).
<h2>הלכה ח</h2>
(א) <b>חוץ ממערבה וכו'.</b> כלומר, במערב העיר אינו עושה כלל, מפני שרוח נושבת תדיר מן המערב בארץ ישראל.
<h2>הלכה ט</h2>
(א) <b>ואת הכרשין.</b> כלומר, ואת החציר.
<h2>הלכה י</h2>
(א) <b>ואת האילן מן העיר.</b> זו היא פיסקא ממשנתנו (פ"ב מי"א) ואינה מדברי ר' נתן.
(ב) <b>מבורות משיחין וכו'.</b> כלומר, של רבים.
(ג) <b>מן הקברות.</b> כלומר, כשרוצים לבנות עיר מתחילה מרחיקין אותה מן הקברות (מנחת יצחק).
<h2>הלכה יב</h2>
(א) <b>ובין מלמטן.</b> בכי"ו ובכי"ע נמחקה המלה "מלמטן", ובד איננה. ולפי פשוטה ר' שמעון הוא שסובר להלן בסמוך שמרחיקין גם מלמטה. ועיין בבה"א.
<h1>פרק ב</h1>
<h2>הלכה א</h2>
(א) <b>]מחמת הלוקח[ וכו'.</b> כלומר, הבא בטענה מחמת לקיחה וכו'. עיין בבה"א.
(ב) <b>מחמת אונו וכו'.</b> כלומר, מחמת שטר קניין (ὠνή) שבידו.
<h2>הלכה ב</h2>
(א) <b>שטר וכו'.</b> כלומר, האוכל שני חזקה היה שטר בידו.
<h2>הלכה ג</h2>
(א) <b>טענה הראשונה. וכו'.</b> כלומר, שהמחזיק לא שינה טענתו וטוען גם עכשיו לקחתי מתחילה, הרי כיוון שבטלה בראשונה בטלה גם באחרונה. ועיין בבה"א.
<h2>הלכה ד</h2>
(א) <b>מקבלין פקדונות וכו'.</b> צ"ל: מקבלי פקדונות וכו'. והכוונה לאנשים שמוסרים להם פקדונות לשמירה, משום שהיו להם מקומות בטוחים מגנבים ומשריפה, והיו מקבלים שכר בעד הפקדונות. וכן בכולן הטוען טוען שלא מסר להם לעבודה, או לרעייה וכו'. עיין בבה"א.
<h2>הלכה ה</h2>
(א) <b>אמרת למוכרם וכו'.</b> כנראה, שדברו בהוה, ודרכם היה לתת תכופות לאומן כלים כדי לתקנן ולשפרן כשרצו למכור אותם, וכן עבד ללמדו אומנות כדי שיוכל למוכרו ביוקר, והיו נותנין רשות לאומן למוכרם בשבילו, או ליתנם במתנה בשבילו (והנותן בעין יפה נותן). עיין בבה"א.
<h2>הלכה ו</h2>
(א) <b>והלוקח שנה וכו'.</b> יש כאן קיצור לשון, והכוונה שהאב אכל שנה ומת, ואח"כ אכל הבן שנה ומכרה, ואכל הלוקח שנה, עיין בשנו"ס.
<h2>הלכה ח</h2>
(א) <b>שלש עדיות.</b> כלומר, עדיות שלמות, ואין כאן חצי דבר.
(ב) <b>עדות אחת.</b> כלומר, שאין משלמין עד שיזומו כולן.
<h2>הלכה ט</h2>
(א) <b>אינה חזקה.</b> משום דבר ולא חצי דבר.
(ב) <b>הרי הוא אומ' וכו'.</b> הנכון בכי"ע: הרי הוא חזקה. ולשלמה שנים וכו'. ור' יהודה חולק על ר' עקיבא מטעם אחר, משום שסובר שבשעה שהוא במדינה הרי זו חזקה בשנה אחת שלמה, וממילא אין כאן חצי דבר. ואח"כ מביא ר' יהודה ראיה מן הפסוק ששנה שלמה כוללת גם את חודש העיבור. עיין בבה"א.
<h2>הלכה י</h2>
(א) <b>נעל אחד וכו'.</b> כלומר, אם שנים עשו שני קניינים נפרדים בטל אחד את השני, אבל אם כל אחד עשה אותו קניין קנה כל אחד חצי. עיין בבה"א.
(ב) <b>לא זכה בכלים.</b> שאין קניין אגב בנכסי הגר, אלא במקח וממכר.
(ג) <b>זכה בקרקעות,</b> צ"ל: לא זכה בקרקעות, כגירסת ד והתלמודים.
<h2>הלכה יב</h2>
(א) <b>וקיבל מעות.</b> כלומר, או קבל מעות.
(ב) <b>קורה על גביהן וכו'.</b> כלומר, אם קירה על המחיצות, הרי זו חזקה, אעפ"י שאין בהן עשרה טפחים.
(ג) <b>עשה להן גב וכו',</b> כלומר, עשה להן גובה וכו'. עיין בבה"א.
(ד) <b>מקום קילוחו וכו'.</b> עיין בבה"א.
<h2>הלכה יד</h2>
(א) <b>או נהר, עוברת וכו'.</b> עיין בבה"א.
<h2>הלכה טו</h2>
(א) <b>יכול לעכב.</b> מפני שהמים הנובעין יכנסו בחלקן לבאר האחרת וימעיטו את מימי הבאר שלו.
(ב) <b>בית גילגל.</b> דרכם היה למלא בגלגל כדי להשקות את הגינות במים.
<h1>פרק ג</h1>
<h2>הלכה א</h2>
(א) <b>את השידה.</b> בכי"ע לנכון: את השיח.
(ב) <b>למה כתב וכו'.</b> במשנתנו פ"ד מ"ב שנו שלא מכר את הבור ואת הדות אעפ"י שכתב לו עומקא ורומא, ומבארת הברייתא למה כתב וכו'.
(ג) <b>אוירה של חצר.</b> ואין לו רשות לחפור בה.
(ד) <b>את הויסלאות וכו'.</b> כנראה שכולם אביזרייהו של בית המרחץ הם, עיין בבה"א.
(ה) <b>שלפנים הימנו.</b> שמא הכוונה לפנים מן החילסיס, עיין בבה"א.
(ו) <b>לתשמיש החצר וכו'.</b> כלומר, לתשמיש בני החצר גרידא, ולא לאחרים.
(ז) <b>אצטבלן.</b> כלומר, אורוות של סוסים.
<h2>הלכה ב</h2>
(א) <b>את היצרין.</b> פירש הרשב"ם שיצרין, יסרין, נסרין, כלומר, ענפין לעקל בית הבד.
<h2>הלכה ג</h2>
(א) <b>ובית האולייארין.</b> כנראה, שהוא הבית שהיו בו המגדלים והחלונות שנתנו בתוכם את בגדי הרוחצין.
<h2>הלכה ד</h2>
(א) <b>את השמירה.</b> את השומירה, את סוכת השומרים.
(ב) <b>שהן כרם.</b> כנראה שצ"ל: ]ב[כרם, כלומר, אעפ"י שהם בתוך הכרם עצמו, ולא חוצה לו.
(ג) <b>מחיצת הקנים.</b> כלומר, חיצת הקנים, רחישת הקנים, עיין בבה"א.
<h2>הלכה ה</h2>
(א) <b>סנטר.</b> מנהל האחוזה, והאחראי לשמירת השדות והיערות Saltarius.
(ב) <b>את שיריה.</b> עיין בבה"א.
<h2>הלכה ו</h2>
(א) <b>סוירות.</b> צ"ל: סוורות, כמו שהוא בכי"ע, כלומר צבורות.
<h2>הלכה ז</h2>
(א) <b>שהיו במקום אחד.</b> צ"ל: במקום אחר , כהגהת בעל מנ"ב.
(ב) <b>שקבל עליו וכו'.</b> ואין צורך בקניין גמור, עיין בבה"א.
<h1>פרק ד</h1>
<h2>הלכה א</h2>
(א) <b>את האסקלה.</b> כלומר, את הסולם (scala) שעולים בו על הספינה.
(ב) <b>את היציעין ולא את הישוין.</b> כלומר, את המצעים ששכבו עליהם ואת הכלים שישבו עליהם נוסעי הספינה.
(ג) <b>את האיזקפה.</b> עריבה (σχάφη), ספינה קטנה.
(ד) <b>את הבצות.</b> היא דוגית, סירת דגים שבדברי סומכוס שלהלן, אלא שהוא חולק על הת"ק שלנו.
(ה) <b>את הצמד וכו'.</b> עיין בבה"א.
<h2>הלכה ב</h2>
(א) <b>כיצד וכו'.</b> בבא זו מפרשת את משנתנו (פ"ה מ"ב): המוכר את החמור לא מכר את כליו וכו'.
(ב) <b>ואת השליף וכו'.</b> שליף הוא שק קטן, וקילקי הוא בגד עבה שנקרא על שם עזי קיליקיאה, וחביק הוא האיזור שכורכים בו את המרדע מסביב לחמור.
(ג) <b>דוסיקה וכו'.</b> דוסיקא הוא שק כפול, וכומני נתפרש בבבלי: מרכבתא דנשי.
<h2>הלכה ה</h2>
(א) <b>שיש בה מומין.</b> כלומר, שהוא מודיע לו שיש בה מומין, שלא יבוא אח"כ בטענות עליו.
(ב) <b>וסנפו וכו'.</b> כלומר, עינפו והחביאו בתוך המומין שפירט, ולא הזכירו, הרי זה מקח טעות, ואין אומרים הואיל וקבל עליו מומין גדולים, בוודאי קבל עליו מומין, אעפ"י שלא הזכירן. ועיין בבה"א.
(ג) <b>ומום אחר עמו.</b> כלומר, אעפ"י שלא סימן את מהותו.
<h2>הלכה ז</h2>
(א) <b>מוכתב למלכות.</b> כנראה שהכוונה לעבד שהמלכות מחפשת אותו (proscriptus) בעד פשעים חמורים, או בעד מרד.
(ב) <b>של צבאים.</b> כלומר, שנכתב על עור צבאים.
(ג) <b>בין דף לדף.</b> עיין בבה"א.
(ד) <b>לסרס וכו'.</b> כלומר, לעקור את כולן.
(ה) <b>והשאר עולות.</b> כלומר, עולות ללוקח, והיינו שהמוכר מעלה אותן מתוך הכוורת ונותנן ללוקח.
(ו) <b>גרופות.</b> כלומר, קשרי עץ הזית. עיין בבה"א.
(ז) <b>את ההגין.</b> את הקוצין שביניהן.
<h2>הלכה ט</h2>
(א) <b>ממלוא העורה וסלו.</b> כלומר, כל שמוציא חליפין מן האילן, שיוצאין ומתפשטין חוץ ממלוא האורה וסלו הוא של בעל האילן.
(ב) <b>את האילן.</b> כלומר, האילן שביניהן.
<h2>הלכה יא</h2>
(א) <b>פחות מיכן וכו'.</b> כלומר, פחות מד' אמות (בקר עובר וכליו), או יותר מט"ז אמה (מטע עשרה לבית סאה).
(ב) <b>שלשתן כאחד וכו'.</b> עיין בבה"א.
<h2>הלכה יג</h2>
(א) <b>של בעל הכרם.</b> צ"ל: של שניהם , כמו שהוא בכי"ע.
(ב) <b>שנים שנטעו וכו'.</b> עיין בבה"א.
<h1>פרק ה</h1>
<h2>הלכה א</h2>
(א) <b>במוכרין.</b> פיסקא ממשנ' פ"ה מ"ו.
(ב) <b>במדה וכו'.</b> הכוונה למ"ח שם: עד שלא נתמלא המדה למוכר וכו'. ועיין בבה"א.
(ג) <b>ברשות הרבים וכו'.</b> כלומר, קנה הלוקח אם היתה המדה שלו.
(ד) <b>עד שיקבל וכו'.</b> כלומר, שיקבל עליו הנפקד לזכות לו מקום ללוקח.
<h2>הלכה ב</h2>
(א) <b>סירסור ביניהן וכו'.</b> כלומר, שהמדה היתה שלו.
<h2>הלכה ג</h2>
(א) <b>אחורי מדה וכו'.</b> כלומר, משפיע והולך כל זמן שהנוזל לא עבר את אחורי המדה עד השולים (והשולים בכלל).
(ב) <b>ובטורטני וכו'.</b> טורטני (τρυτάνη), הוא שם כללי לפלס ולמאזנים. ועיין בבה"א.
<h2>הלכה ד</h2>
(א) <b>בפיקטני וכו'.</b> פיקטני הוא מיטתיסיס, שיכול (סרוס), של פיטקני (πιθάκνη), חבית. ובמקום שמוכרים במדה זו הוא מקום שלא נהגו להשפיע.
(ב) <b>בקטליון וכו'.</b> בכי"ע לנכון: בקטלזון, כלומר בקמענות, עיין בבה"א.
(ג) <b>קוריה.</b> צ"ל: קודיח וכו' (וכן בכי"ע: קודח וכו'), והיינו מכניס את המינקת לתוך האגן, קודח ושואב בה. עיין בבה"א.
(ד) <b>אין מפשירין.</b> לפי שהחום מוסיף על המדה.
<h2>הלכה ה</h2>
(א) <b>לא להרתיע.</b> כלומר, לא להרתיח, שלא תעלה קצף.
(ב) <b>ולא להקפיעה.</b> צ"ל: ולא להקפיצה, כגי' ד' וכי"ע.
(ג) <b>ארוך וכו'.</b> משום שכשהוא קונה שוקל בכף שבצד הקצר, וכשהוא מוכר נוהג בהפך.
(ד) <b>עבה וכו'.</b> משום שאינו מוחק יפה וכו'.
<h2>הלכה ו</h2>
(א) <b>מערב יין ביין וכו'.</b> צ"ל: מים ביין (כג' ד וכי"ע), כלומר, יותר ממה שנהגו.
(ב) <b>מי בלקיא וכו'.</b> עיין בבה"א על כל העניין.
<h2>הלכה ז</h2>
(א) <b>מקפיח וכו'.</b> צ"ל: מקניח, מקנח (כגי' ד וכי"ע) וכו'.
(ב) <b>שילו.</b> בד ובכי"ע: שיליא, והיינו סיליא בסורית, כלומר, טינופת ליכלוכית, והיינו בזמן שמישקע היין ניכר, מקנח אותו.
(ג) <b>תועבת ה' וכו'.</b> כלומר, עובר משעת עשייה.
<h2>הלכה ח</h2>
(א) <b>את המדה וכו'.</b> כלומר, הלוקח אומר למוכר יודע אני שהלגין שלי מחזיק משהוא יותר מן המדה שלך, וברצוני שיהא לי לגין מלא (או רביעית מלאה וכו'), מלא לי את הלגין, ומחול לי את המשהוא, אסור, מפני שהוא עושה את הלגין מדה, והיא יתירה משהוא.
(ב) <b>הוחל שמו.</b> ואף במאזני צדק ייחל הקב"ה את שמו על ישראל, שנאמר (ויקרא ל"ט, ל"ו) מאזני צדק וגו', אני ה' אלקיכם.
<h2>הלכה ט</h2>
(א) <b>של בעץ.</b> בדיל, או תערובת שיש בה בדיל.
(ב) <b>של אבר.</b> של עופרת.
(ג) <b>ושל קיסטרון.</b> עיין בבה"א.
(ד) <b>ושל מתכת.</b> כלומר, של שאר מיני מתכת.
(ה) <b>ממנו תרקב וכו'.</b> עיין בבה"א.
(ו) <b>נותן לו קביים.</b> צ"ל: קבים. והיינו קב, קב, שניהם גדושים לפי מנהג המקום.
<h2>הלכה י</h2>
(א) <b>עושין תרקב וכו'.</b> ומדות אילו אינן בכלל אבן ואבן (דברים כ"ה, י"ג).
(ב) <b>ועוכלא.</b> לפי התלמוד הוא אחד מעשרים בקב. ועיין בבה"א.
<h2>הלכה יא</h2>
(א) <b>פרוטה שאמרו וכו'.</b> ברייתא זו באה לכאן אגב ענייני מדות ומשקלות, והוסיפו גם ענייני מטבעות (ח"ד).
<h2>הלכה יב</h2>
(א) <b>שני מסמסין וכו'.</b> עיין על המטבעות הללו ולהלן בבה"א.
<h2>הלכה יג</h2>
(א) <b>בפירות פעמים.</b> כלומר, לוקח הביצים והפירות מבעה"ב אינו רשאי למכור אותן לתגר אחר, אלא לצריכים להם, כדי שלא ישתכרו עליהן פעמיים.
<h1>פרק ו</h1>
<h2>הלכה א</h2>
(א) <b>זרעים הנאכלין.</b> כנראה, שצ"ל: שאין נאכלין.
<h2>הלכה ב</h2>
(א) <b>מארות.</b> כלומר, מרות.
<h2>הלכה ג</h2>
(א) <b>נאות פיטסות וכו'.</b> כלומר, פיטסות הן חביות נאות (כלומר, שלא נצרפו בכבשן כל צורכן) שהן מזופתות ומגופרות שלא יהו רכות מדאי. עיין בבה"א.
<h2>הלכה ו</h2>
(א) <b>כוסות וכו'.</b> בכי"ע: קוססות, והיינו שהעלו קסקסים (מעין קמחון).
<h2>הלכה יב</h2>
(א) <b>לא ישקה וכו'.</b> כלומר, אעפ"י שקנה את היין מן החנווני שלא היה צריך להודיעו (כלעיל), הוא צריך להודיע לפועליו, משום שהם יכולים לדרוש ממנו יין רגיל, ואינו רשאי להשקותן אלא בהסכמתן, והוא מן הדין, ולא משום גניבת דעת.
<h2>הלכה יג</h2>
(א) <b>המתקרקש.</b> כלומר, שאינו מלא, לא ימלאנו מים. ועיין בבה"א.
(ב) <b>חבר עיר.</b> כלומר, אם שולח לחכם העיר הממונה על הצדקה, כדי שיחלק לאבלים מותר, שהרי יפתח ויראה. והתירו לעשות כן, כדי שלא לבייש את העניים. עיין בבה"א.
<h2>הלכה יז</h2>
(א) <b>בחמת וכו'.</b> צ"ל: בחבית, כמו שהוא בד. ובכי"ע: לחבית וכו'. כלומר, אם הזכיר "חבית" מיעט השקאת בהמתו שממלאין לה בדלי, ולא בחבית. ובחבית ממלאין לצרכיהן, ואם הזכיר לקדירה מיעט גם רחיצת כליו, ואם אמר לטפיח, הכוונה לשתייה גרידא.
<h2>הלכה יח</h2>
(א) <b>כור וכו'.</b> צ"ל: ]בית[ כור וכו', כמו שהוא בד ובכי"ע.
<h2>הלכה כ</h2>
(א) <b>ולנכסין וכו'.</b> צ"ל: מנכסים וכו', כבכי"ע.
(ב) <b>את הקרן וכו'.</b> כלומר, הלוקח גובה את הקרן מנכסים משועבדים של הגזלן, והנגזל אינו גובה את הפירות שאכל הלוקח אלא מנכסים בני חורין, עיין בבה"א.
<h2>הלכה כא</h2>
(א) <b>זה וזה אינו וכו'.</b> שמא יש כאן השמטה ע"י הדומות, וצ"ל: זה וזה ]גובה מנכסים משועבדים. ספק זה קדם, או זה קדם. זה וזה[ אינו גובה מנכסים בני חורין. עיין בה"א.
<h2>הלכה כב</h2>
(א) <b>שהיו אומ' וכו'.</b> צ"ל: היו אומ' וכו'. כלומר, ר' שמעון וחכמים שנחלקו במשנתנו ספ"ו בשטחה של תוך המערה לא נחלקו בגובהה.
(ב) <b>וטפח לגופה.</b> בכי"ע: וטפח לטפח. וכן היתה הגירסא לפני הרמב"ן, ופירש: טפח לפותח טפח, כדי שלא תהא טומאה רצוצה, ולא תהא בוקעת ועולה.
<h2>הלכה כג</h2>
(א) <b>הבא בידים.</b> כלומר, שהוא מתפורר בקלות.
(ב) <b>אי אפשר לכן.</b> כלומר, אי אפשר לפתוח שתי מערות מרוח אחת בסלע הבא בידים. עיין בבה"א.
<h2>הלכה כח</h2>
(א) <b>בית זרע יד.</b> כלומר, שאינו נזרע אלא ביד.
<h1>פרק ז</h1>
<h2>הלכה א</h2>
(א) <b>עד ראובן.</b> "גמירי דלא כלה שבטא", ולפיכך לא אמרו. עד יעקב. (בבלי).
(ב) <b>בן האחין וכו'.</b> "בן" חסר בד ובכי"ע. ושמא צ"ל לפנינו: וכן.
<h2>הלכה ג</h2>
(א) <b>ובשעת מתנה וכו'.</b> כלומר, בשעה שמנחיל את בניו לפני מיתתו אמר שאינו בכור, והיינו שהשני בכור, וזה אינו בנו, אינו נאמן ליקח ממנו את הירושה.
(ב) <b>בכור הוא נאמן.</b> משום גזירת הכתוב: כי את הבכור וגו' יכיר (דברים כ"א, י"ז). ועיין בבה"א.
(ג) <b>אינו נאמן.</b> כלומר, להזקיקה לייבום ולהוציא אותה מחזקת היתר לשוק.
<h2>הלכה ד</h2>
(א) <b>שהשביחו.</b> כלומר, שהשביחו מאליהם, ואינו עניין לראוי כבמוחזק. עיין בבה"א.
(ב) <b>ואין נוטל וכו'.</b> במקבילות: ונוטל וכו'. ועיין בבה"א.
<h2>הלכה ה</h2>
(א) <b>שנוטל.</b> שמא יש לנו מזוג מלים ושנוטל = שנו נוטל. עיין בבה"א.
<h2>הלכה ו</h2>
(א) <b>ירשו שטרי וכו'.</b> כאן מתחיל עניין "ראוי", והוא כרבי, ששטר חוב אינו ראוי. עיין בבה"א.
<h2>הלכה ז</h2>
(א) <b>מנכסי אבי אביו וכו'.</b> כלומר, אם היה בן הזקן בכור הוא נוטל פי שנים מאחיו בנכסי הזקן, ואח"כ הוא מוריש לבניו בשוה בין לבכורו ובין לפשוטו. עיין בבה"א.
<h2>הלכה ט</h2>
(א) <b>ולא מיוצאי מצרים וכו'.</b> יש כאן קיצור לשון, והכוונה: בערבות מואב, ולא מיוצאי וכו'.
<h2>הלכה יא</h2>
(א) <b>אם זכו וכו'.</b> כלומר, אם אמר "יחלקו" על בניו אפשר לפרשו גם בלשון ירושה, ולפיכך אם זכו בחיי האב מוכח שאביהם נתכוון למתנה, אבל אם זכו בהן לאחר מיתתו דינו כירושה, ודנין מלשונו הסתומה, על כוונתו, וכאן דנין מתוך המעשה שלאח"כ.
<h2>הלכה יב</h2>
(א) <b>תנו מאתים וכו'.</b> ובשכיב מרע עסיקינן, וכן ברישא לעיל.
<h2>הלכה טז</h2>
(א) <b>חלק לפל' וכו'.</b> במשנ' (פ"ח מ"ה): משום מתנה דבריו קיימין, ומוסיפה התוספתא שלאו דווקא אם אמר כן לבנו, אלא הוא הדין אם אמר תנו חלק "לפלוני" (כלומר, על שאינו ראוי ליורשו), הואיל ואמר תנו.
(ב) <b>בבכורה וכו'.</b> כלומר אם אמר תנו חלק לפלוני בבכורה אינו נוטל פי שנים.
<h1>פרק ח</h1>
<h2>הלכה א</h2>
(א) <b>המוציא עשרה וכו'.</b> כלומר, בדיני המלכות שיוצאים לחרות ועדיין מעוכבין גט שחרור להתירן בבת ישראל. עיין בבה"א.
<h2>הלכה ב</h2>
(א) <b>ינתנו לשלישי וכו'.</b> עיין בבה"א.
(ב) <b>פירות בלבד.</b> אבל לא ימכור קרקע, אפילו אם הוא זקוק לאכילת פירות.
<h2>הלכה ד</h2>
(א) <b>נותן להן וכו'.</b> צ"ל: והוא נותן לו וכו', כמו שהוא בכי"ע.
<h2>הלכה ה</h2>
(א) <b>נכסיו בחזקת זקן.</b> בראשונים: נכסים בחזקת זקן. ובפירושו נ"ל שהכוונה היא שאם מת הבן, או האב, מורידין את הזקן לנחלה. והטעם הוא שבשעה שירדו למדינת הים, לא היה הזקן יורש כלל, ולא צווהו, מפני שכל אחד דאג ליורשו, אבל כשמת אחד מהם, והשני הוא במדינת הים, מורידין את הזקן לירושה, עיין מ"ש בבה"א לעיל ח"ו (כתובות), עמ' 316, ולעיל שם. ועיין בבה"א כאן.
<h2>הלכה ז</h2>
(א) <b>שכתב נכסיו מתנה.</b> כלומר, בלשון בריא, ולא כתב "ולאחר מיתה".
(ב) <b>אע"פ שזיכה וכו'.</b> כלומר, אעפ"י שזיכה את השטר ע"י אחר, לא עשה כלום, מפני שנותן את המתנה לאחר מיתה, ואפילו לא חזר בו לא עשה כלום.
(ג) <b>בשם חבירו וכו'.</b> כלומר, שחבירו היה תקיף (שהיה ירא מן היורשין), וכאן הרי לא איכפת לו אם חבירו יזכה בחייו, שהרי אפילו אם יבריא ישאר בנכסיו, ולפיכך אפילו אם מסרו את השטר לאחר מיתתו דבריו קיימין, שאין השטר כאן אלא לראייה בעלמא.
<h2>הלכה ח</h2>
(א) <b>לעמוד ולהיות וכו'.</b> כלומר, זו היא לשון דייתיקי, שכוונתה: צוואה זו תהא לי סגולה לעמוד מחוליי ולהתקיים וכו'. עיין בבה"א.
<h2>הלכה ט</h2>
(א) <b>יכול לחזור.</b> כלומר, המקבל.
<h2>הלכה טז</h2>
(א) <b>לחתום.</b> ואעפ"י שאינו גובה בשטר זה, מ"מ תועלת בדבר, משום שהנפקד לא יעז להכחיש אם יש עדים שכן צוה החולה.
(ב) <b>בשתיקה.</b> כלומר, שלא מיחו.
<h1>פרק ט</h1>
<h2>הלכה א</h2>
(א) <b>הכותב וכו'.</b> כלומר, ]אמר[: הכותב, וכ"ה בכי"ע. ועיין בבה"א.
(ב) <b>לחזור.</b> צ"ל: לחזיר = להחזיר. ועיין בבה"א.
<h2>הלכה ב</h2>
(א) <b>משל בית אבי אבא הן, או.</b> כל זה מיותר והוא באשגרה מן הסיפא (האשה שנשאה וכו'), ואינו בכי"ע.
(ב) <b>יעשה מפורש כפירושו.</b> עיין בבה"א.
<h2>הלכה ג</h2>
(א) <b>אצל הראשון וכו'.</b> כלומר, שני הזכרים הולכים אצל הבנים הוודאיים של בעלה של האשה הראשונה, וע"י הרשאה, והרי אחד מהם וודאי יורש. וכן הולכין גם לשני. ו"הראשון" לאו דווקא, אלא למי שבאים אליו ראשונה קרוי ראשון.
(ב) <b>חלק כזכר.</b> כנראה שצ"ל: כנקבה, כמו שהגיה במנחת יצחק.
<h2>הלכה ד</h2>
(א) <b>תטול מנה וכו'.</b> כלומר, שהאשה תטול מנה. עיין בבה"א.
(ב) <b>זכר מנה וכו'.</b> עיין בבה"א.
<h2>הלכה ו</h2>
(א) <b>חולקין בשוה.</b> כלומר, חולקים כאילו כל השטרות ניתנו בזמן אחד, וכולם שוים, והחלוקה עצמה היא לפי חשבון הממון.
(ב) <b>נותנין בשוה.</b> כלומר, כולם שוים בנתינה, ואין אומרים שגובים מתחילה מן המאוחר. ועיין בבה"א.
<h2>הלכה ז</h2>
(א) <b>גובה וכו'.</b> כלומר, מקבל המתנה גובה מאתים זוז, אעפ"י שעדיין לא גבו הבעל חוב והאשה את שלהן, שהרי יש כאן מאתים זוז (מתוך האלף) גם אחרי שיגבו את שלהן, ואין היורשים יכולים לטעון שחלקו הוא שנתמעט.
(ב) <b>אם אמ' יטול וכו'.</b> בד ובכי"ע: אם אמר ואחרכך יטול וכו', וכוונתו שיתנו לפלוני אחרי שיגבו אלף זוז, ואם לא יגבו אלף יתנו כפי החשבון שגבו.
<h2>הלכה ח</h2>
(א) <b>כופין מזה וכו'.</b> צ"ל: גובין מזה שירש, כמו שהוא בד, וכעין זה גם בכי"ע. והטעם הוא שהיורש עומד במקום המוריש, ודין הנכסים שלו כנכסים בני חורין, ונכסים שניתנו במתנת שכיב מרע הם כמשועבדין.
<h2>הלכה ט</h2>
(א) <b>לבני עירי וכו'.</b> כלומר, לצורכי העיר, וכל בני העיר נוגעין בדבר.
<h2>הלכה יא</h2>
(א) <b>והשאר לשיני וכו'.</b> כלומר, אנו מדקדקים מלשון "והשאר" שכל נכסי כוונתו כל הנכסים חוץ מן העבד (והשאר בטל את "כל"), ואין השאר אלא העבד הראשון, ולפיכך זכה השיני בראשון. ועיין בבה"א.
(ב) <b>ר' שמעון או' וכו'.</b> לעיל פיאה ספ"א, עמ' 45, ובפיה"ק שם, ועיין בבה"א כאן ושם.
(ג) <b>בנכסים.</b> כלומר, זכה בעצמו, שאף הוא בכלל נכסים, ואין מתקיים דיבור כל נכסי אלא בעבד בלבד, עיין בבה"א פיאה, עמ' 145.
<h2>הלכה יד</h2>
(א) <b>דיותימין וכו'.</b> כלומר, נתתי (διεθέμην) בלעז הרי זו מתנה (ר"א גולאק).
<h1>פרק י</h1>
<h2>הלכה א</h2>
(א) <b>שמא זכה וכו'.</b> כלומר, חיישינן שמא זיכה לו ע"י אחר.
<h2>הלכה ב</h2>
(א) <b>משרת וכו'.</b> צ"ל: כושרת (כעין גי' כי"ע והראשונים), כלומר מוכשרת, אשת חיל. עיין בבה"א.
(ב) <b>והביאוה לבית דין.</b> צ"ל: והביאתם לבית הריבוי וכו' (כגי' הרשב"א, וכעין גי' כי"ע). ועיין להלן ה"ג. ועיין משנ' פ"ט מ"ג.
(ג) <b>אין גובה אלא לפי חשבון.</b> עיין בבה"א.
<h2>הלכה ג</h2>
(א) <b>ולאחד מהן יש וכו'.</b> כגי' ד, כי"ע וראשונים. ובכי"ו בטעות: ולאחר זמן.
<h2>הלכה ד</h2>
(א) <b>פסל וכו'.</b> כלומר, קולב. עיין בבה"א.
(ב) <b>מטיל לעצמך.</b> צ"ל: משל עצמך, כגי' ד' וכי"ע.
<h2>הלכה ה</h2>
(א) <b>אפומלוטוס.</b> משגיח, מנהל, הממונה על הארנוניות.עיין בבה"א.
<h2>הלכה ו</h2>
(א) <b>נתרפא.</b> וכ"ה גם בד. אבל בכי"ע ובראשונים: מתרפא. עיין בבה"א.
<h2>הלכה ז</h2>
(א) <b>חוזרת בעיניה.</b> כלומר, כמות שהיא ולא פחות. עיין בבה"א.
<h2>הלכה ט</h2>
(א) <b>בפומבי בבתולה.</b> המלה "בפומבי" היא באשגרה, משורה 29, ואינה בד ובכי"ע.
<h2>הלכה י</h2>
(א) <b>שבועי בנים וכו'.</b> כלומר, ואין דינם כסעודת חתנים.
(ב) <b>בבית חמיה וכו' בבית חמיה וכו'.</b> כנראה שצ"ל: בבית חמי' וכו' בבית חמי', כלומר, בבית חמיו.
<h2>הלכה יב</h2>
(א) <b>לא יעשה וכו'.</b> כלומר, בד"א ששכיב מרע צריך להקנות בקניין בחול, אבל בשבת לא יעשה כן משום שבות, משום איסור קניין בשבת, אבל בדיעבד מה שעשה עשוי, והכל הוא מדברי ר' אליעזר. ועיין בבה"א.
(ב) <b>בד"א בחול וכו'.</b> צ"ל: בד"א בשבת, אבל בחול לא יעשה וכו', כמו שמעתיקים בתוספות.
<h2>הלכה יג</h2>
(א) <b>בית הלל.</b> עיין בבה"א.
<h1>פרק יא</h1>
<h2>הלכה א</h2>
(א) <b>מקום המוכר.</b> צ"ל: ]מקום הלוקח[ מקום המוכר, כגי' ד. והכוונה שבשטר מקושר פתחו בתחילה בסיכום השטר.
(ב) <b>כשר.</b> כלומר, וכשר.
<h2>הלכה ב</h2>
(א) <b>בשבת פלנית.</b> כלומר, בשבת פלנית של החודש, והיינו שבת ראשונה בחודש פלוני, וכו', כפירוש הר"מ, עיין בבה"א.
(ב) <b>בשני דינרין וכו'.</b> כלומר, נותן לו זהב בשוי של שני דינרי כסף.
(ג) <b>בדינרין ודהב וכו'.</b> צ"ל. דינרין ודהב וכו', כמו שתיקן הרשב"א.
(ד) <b>כשני דינרין וכו'.</b> צ"ל: בשני דינרין וכו', כגי' כי"ע. ועיין בבה"א.
(ה) <b>דאינון דיחמי.</b> צ"ל: דאינון דיהמו וכו'. ואין "דיהמו" אלא "דאינון" (ולפנינו נוסחא כפולה), והיא משנתנו פ"י מ"ב. ועיין בבה"א.
(ו) <b>שהוא שוה.</b> המלה "שהוא" היא נוסחא כפולה (ומוטעית) מן המלה שוה. וכנראה שבזמן התנא לא היו משתמשים ברגיל בדריכונים מפני גודלן, ולפיכך נותנין מטבעות אחרים בשוויים.
(ז) <b>כיוצא בו וכו'.</b> כלומר ההלכות הנ"ל נוהגות לאו דווקא בשטרות אלא גם בהתחייבויות בהודאות בעל פה.
<h2>הלכה ג</h2>
(א) <b>המוציא שטר וכו'.</b> נתפרשה לעיל, כתובות ספי"ב, עמ' 99.
<h2>הלכה ד</h2>
(א) <b>בין שכת' וכו'.</b> נראה שחוזרים לשטר מקושר. עיין בבה"א.
(ב) <b>לעולם התחתון וכו'.</b> עיין בבה"א.
<h2>הלכה ה</h2>
(א) <b>אונקלסיא וכו'.</b> נתפרש לעיל ב"מ פ"א ה"ז, שורה 15.
<h2>הלכה ו</h2>
(א) <b>הנותן וכו'.</b> צ"ל להפך: שלא מדעת המקבל , אבל וכו' מדעת הנותן , כמו שהגיה הרשב"א. והמנויים כאן נשנו לעיל ב"מ פ"א ה"ח-ט', ודרך התוספתא והירושלמי בכגון דא לנקוט שמות שאינם שייכים להלכה מיוחדת בדווקא.
(ב) <b>שלא מדעת נותן.</b> אף כאן השיבוש ברור, וצ"ל: אלא מדעת שניהן, והשאר מיותר. ובכי"ע חסרה כל בבא זו. ועיין מ"ש בבה"א.
<h2>הלכה ז</h2>
(א) <b>גזרי דינין.</b> בגליון קטע מן הגניזה: פסק דין.
(ב) <b>מדעת הלוה.</b> צ"ל: מדעת המלוה , כמו שהוא בכי"ע, בקטע מן הגניזה ובראשונים. ופירש באו"ז: שמא רוצה המלוה לקיים מצות עשה.
<h2>הלכה ח</h2>
(א) <b>קיום בית דין.</b> כלומר, שב"ד מקיימין שהתרגום נכון.
<h2>הלכה ט</h2>
(א) <b>קיום בית דין.</b> כלומר, כשמביא עדי קיום, ב"ד מקיימין את השטר, וכותבין לו שטר אחר. עיין בבה"א.
(ב) <b>עדותן של עדים וכו'.</b> כלומר, עדותן של עדות המעידין על תורף השטר שכך וכך היה כתוב בו וכו'. עיין בבה"א.
<h2>הלכה י</h2>
(א) <b>בו מחק וכו'.</b> לעיל גיטין פ"ז ה"ח ואילך (כל הברייתות), ריש עמ' 274 ואילך, (לעניין גט), ושם נתפרש. ועיין בבה"א.
<h2>הלכה יא</h2>
(א) <b>כשר.</b> אבל לעניין גט פסול , כגיטין הנ"ל הי"א, סוף עמ' 274. אבל בכמה נוסחאות גם שם: כשר. עיין בבה"א.
<h2>הלכה יב</h2>
(א) <b>והוצאה לאמצע.</b> פירש הרמב"ן שהכל הוא מדברי העשיר, כלומר, "אם יש לך בוא והרחץ והוצאה מן האמצע". ועיין בבה"א.
(ב) <b>אביהן שכר וכו'.</b> כלומר, לשכר כמו שהוא בכי"ע.
<h2>הלכה יג</h2>
(א) <b>אלא מדעת הלוה.</b> כלומר, אעפ"י שהמלוה התנה שיכול לגבות ממי שירצה, וגם מן הערב תחילה, מ"מ אינו גובה מן הערב אלא מדעת הלוה, ובבא זו מפרשת את משנתנו, עיין בבה"א.
<h2>הלכה יד</h2>
(א) <b>לבנו שטר וכו'.</b> היא פיסקא ממשנתנו שלא במקומה ומיותרת, כרגיל בתוספתא, עיין בבה"א.
(ב) <b>מדעת המלוה.</b> כלומר, כשהערב גובה אח"כ מן הלוה אינו גובה אלא מדעת המלוה, שמקיים שקיבל את המעות מן הערב. עיין בבה"א.
(ג) <b>המלוה את חבירו וכו'.</b> פיסקא ממשנתנו שלא במקומה, והיא מיותרת ומקומה לעיל. עיין בבה"א.
<h2>הלכה טו</h2>
(א) <b>אינו גובה וכו'.</b> כלומר, מן היתומים עד שיגדילו, ואין השטר מוכיח שכבר שילם, שהחזירו לו המלוה. עיין בבה"א.
