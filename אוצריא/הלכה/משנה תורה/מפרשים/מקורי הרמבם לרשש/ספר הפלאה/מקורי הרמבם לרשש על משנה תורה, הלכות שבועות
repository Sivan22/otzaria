<h1>מקורי הרמב"ם לרש"ש על משנה תורה, הלכות שבועות</h1>
שמואל שטראשון
<h1>פרק א</h1>
<h2>הלכה ג</h2>
<b>בכ"מ, </b> שהרי שבועת ביטוי כו' וכתיב בה תשבע על שקר כו'. במחכ"ת תקפה עליו משנתו דלא נמצא קרא כזה בשבועת ביטוי. וגם בריב"ש סי' תמ"ה ליתא לזה:
<h2>הלכה ז</h2>
<b>או שלא יטעום כלום שבעת ימים רצופים.</b> עיין לקמן פרק ה' הלכה כ' ובכ"מ שם:
<h1>פרק ה</h1>
<h2>הלכה טז</h2>
<b>ויראה לי שהוא לוקה משום שבועת שוא.</b> לכאורה תימה מה שתלה הדבר ביראה לי והלא משנה ערוכה היא (כ"ט) נשבע לבטל את המצוה כו' זו היא שבועת שוא כו'. וא"ל משום דבמתני' לא חשיב אלא מצות שהן בקום ועשה, דא"כ מדוע לא כתב כן לעיל בהלכה י"ב ושם כתב הכ"מ מקורו מהמשנה הנ"ל. ואולי קאי רבינו על ריש דבריו נשבע לקיים את המצוה:
<h2>הלכה כ</h2>
<b>בכ"מ, </b> מיהו בירושלמי פ"ב דנדרים (סוף ה"א) איתא כדברי הר"ן כצ"ל ור"ל כדבריו הראשונים ודלא כרבינו:
<b>שבועה שלא אוכל שלשה ימים כו'.</b> נראה דצ"ל שבעה ימים. אח"ז מצאתי להק"ע בתוספותיו שהגיה כן. אך דנראה שם מדבריו דאישתמיטתיה דברי הר"ן הללו שהביאן הכ"מ:
<h1>פרק ט</h1>
<h2>הלכה ו</h2>
<b>או שלוחו.</b> עתוי"ט פ"ה מ"ב שכתב דר"ל כשבא בהרשאה וסמך א"ע על מ"ש לעיל בפ"ז לענין פקדון דצריך הרשאה (והלח"מ שם לא כ"כ אבל דבריו אינם מחוורין):
