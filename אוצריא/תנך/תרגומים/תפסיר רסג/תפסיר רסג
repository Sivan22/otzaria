<h1>תפסיר רס"ג</h1>
סעדיה גאון
<h2>הקדמה<h2>
﻿תפסיר תורה
בשם ה' נעשה ונצליח
שרח אלתורה לראס אלמתיבה רב סעדיה ז"ל
[והו] אכ̇ראג̇ מעאני אלכתאב אלמקדס מן כתב אלנבוה אלמסמי
אלתורה מן אללגה אלקדיסה אלי אללגה אלגאלבה עלי זמאן
אלמכ̇רג̇ לה ווטנה
[צדר אלכתאב]
קאל למא כאן חמד אללה ג̇ל ג̇לאלה ושכרה עלי מא בה אחסן גיר מתנאהיין אדי אלקדרה אלתי להא יחמד ואלפעל אלד̇י עליה ישכר לא חד להמא כאן אפצ̇ל אלחמד אלתעאלי ואשרף אלשכר אלמבאלגה פללה אלחמד ותבארך אלמוג̇וד וג̇ודא אזליא אלואחד עלי חקיקה אלוחדאניה אלחכים אלחכמה אלמחצ̇ה אלקאדר קדרה תאמה אלמחסן אחסאנא כאמלא אלעאלי עלי כל תסביח ומג̇ד.
אמא בעד כאן אלחכים למא קצד בהד̇א אלכתאב תאדיב אלנאטקין ואנהאהם אלי טאעתה וכאן אלתאדיב עלי ת̇לת̇ה צ̇רוב בעצ̇הא אוכד מן בעץ̇ אלאול והו אצ̇עפהא אן יקאל ללמקצוד תאדיבה אפעל הד̇א ולא תפעל הד̇א גיר אן יכשף לה עאקבה מא אמר ומא נהא מנולא אד̇ קד וקע לה אנה יקרב מן אמרה בד̇לך אלפעל ויבעד ען נהיה בד̇לך אלפעל ואלת̇אני אן יכשף ללמאמור ואלמנהי מע אלאמר ואלנהי ת̇מרה מא יכ̇תארה פי פעלהמא והו אן יקאל לה אפעל כד̇א תג̇אזי בכד̇י ולא תפעל כד̇א תעאקב בכד̇י והד̇א אקוי מן אלאול לאנה יתצור לה בד̇לך מא ינאלה מן סעאדה או שקא עלי כל פעל יכ̇תארה ואלת̇אלת̇ אן יכון מע תעריף אלמאמור ואלמנהי מא עלי טאעתה מן חסן אלג̇זא יכ̇בר בכ̇בר קום אמתת̇לו תלך אלטאעה פאחסן ג̇זאהם ואסעדו ומע אעלאמה מא עלי מעציתה מן שדיד אלעקאב יכ̇בר בכ̇בר קום אקתד̇פו תלך אלמעציה פעוקבו ושקו פהד̇א אלצ̇רב אקוי מן אלצ̇רבין אלאולין לאן אלמחנה ואלתג̇רבה תחצל לסאמע ד̇לך פיקום ד̇לך ענדה מקאם אלמשאהדה ראי אן ינזל הד̇א אלכתאב אלמראד בה אצלאח אלעבאד ג̇אמעא להד̇ה אלת̇לת̇ה צ̇רוב חתי יכון פי גאיה אלאתקאן ונהאיה אלאחכאם פאמר עבאדה פיה באלבר ונהאהם ען אלאת̇ם וועדהם עלי מא יאתונה מן עמל אצלאחאת ותואעדהם עלי אלסיאת ואכ̇ברהם ען קום קד תקדמוהם פאצלחו פי אלבלאד פאנג̇חו וקום אפסדו פיה פהלכו חתי לם יבק אצל מן אצול אלתאדיב אלא וקד אחאט בה כתאבה ומת̇אל הד̇ה אלתילאת̇ צירוב ממא פי אלתורה קול אלעזיז ג̇ל ג̇לאלה להרון ולא תדכיל פי כתייר מן אלאוקאת אלי אלקדם כקולה ואל יבא בכל עת אל הקדש תים כשף לה עאקבה דילך פקאל לילא תהלך דילך קולה ולא ימות ואדיכרה מא לחק בניה חין פעלו מתיל דילך בקולה אחרי מות שני בני אהרן ומתיאל דילך איציא מא קאל סלימאן והו ינהי ען אלכסל פי אמר אלדין ואלדניא כקולה אל תאהב שנה וגוי תים בין אן תימרה דילך קטע אלמחמודאת כקולה תאות עצל תמיתנו והי קצה מן תכאסל פי אלענאיה בצייעתה חתי נבת פיהא אלשוך בל חתי אנהדם סיאג̇הא דג̇אך קולה על שדה איש עצל עברתי וגוי ועלי וצף אלנטיאם ואלתרתיב פאלאחק אן יקדם אלאמר תים אלעאקבה תים אלכיבר ולכן למא כאן תנזיל אלתורה ליס הו פי אול אלזמאן לכון אלחכמה אוג̇בת אן יכון תנזילה פי אלוקת אלדיי בלג אלנאס פיה אלעדד אלתאם אלדיי עלי שביה במתילה יבקון אוג̇ב אלג̇ליל תבארך ותעאלי אן יערפהם עיון אלאכיבאר אלתי תקדמתהם לימתתילו במא חמדה למן סבקהם מן פעלה וינתהו ען מא דימה מן פעל מן כאן קבלהם ואן ינטים דילך וינסקה מן אול מא אחדת̇ אלאשיא אלי וקת אלתנזיל תים יאמר וינהי יעד ויתואעד אתכאלא עלי אנה יכיאטב דיוי אלעקול אלצחיחה אלסלימה מן אלאפאת.
ואעלם יא נאטיר פי הדיא אלכתאב אנה עלי ג̇לאלה קדרה ושרף מרתבתה ואלא תקאס [בה] סאיר כתב אלנבוה ועלי פציח לפטיה יפסר מא אסתגלק ואעתאץ מנה לא יג̇וז ללעבאד אן יעתקדו אנה לא חג̇ה לה עז וג̇ל עליהם סואה בל יג̇ב עליהם אן יעלמו אן לה עליהם חג̇תין אכ̇רתין אחדאהמא מקדמה קבלה והי חג̇ה אלעקל אלתי בהא יעלמון אן ג̇מיע אלאעיאן אלמראיה וסאיר אלמחסוסה מחדתיה ואן מחדתיהא אזלי לם יזל ולא יזול ואנה ואחד ואנה לא ישבההא ולא הי תשבהה ואנה אלחכים עאלם מא יכון קבל כונה ואנה אלכיאלק יכילק מא יריד בלא מאדה ואנה אלעדל לא יכלף עבאדה מא לא יטיקון וסאיר מא תכירג̇ה אלבראהין אלעקליה מן אצול אלאמאנאת נחו אלשראיע אלעקליה כאלחק ואלעדל ואכיתצר אן אתיבת שיא מן אלחג̇ה עלי שי מן ד̇לך פי הד̇יא אלכתאב אדי ליס להדיה אלפנון כתבתה ואלחג̇ה אלאכ̇רי מוכ̇רה בעדה והי מערפה אתיאר אלאנביא כיף כאנו יחכמון פי כל חאדתיה תחדת̇ פי מא בין אלנאס וכיף כאנו יצנעון אלשראיע אלסמעיה אלתי ליס תדפע אלעקול אן תפרץ̇ ולא תוג̇ב ד̇לך בל שרעהא עלי אלעבד יג̇וז אן יכון פלמא אתת בהא אלרסל צארת ואג̇בה אלא אן כמיאתהא וכיפיאתהא גיר מנצוצה פי אלכתאב מתיל כמיה אלצלוה וכמיה אלזכוה וכיפיה אלעמל פי אלסבת וסאיר מא כאן מפרוציא מן עלם אלסמע ואכיתצר איציא אן אשרח שיא מן דילך פי כתאבי הדיא לאני לם ארסמה בסבבה ואיציא לאני קד שרחת האתין אלמערפתין אעני ממא פי אלאתיאר פי כתאב תפסיר אלתורה אלכביר שרחא ואסעא.
ואנמא ארסמת הדיא אלכתאב לאן בעץ̇ אלראגבין סאלני אן אפרד בסיט נץ אלתורה פי כתאב מפרד לא ישובה שי מן אלכלאם פי אללגה מצרפהא ומבדלהא ומקלובהא ומסתעארהא ולא ידכיל פיה קול מן מסאיל אלמלחדין ולא מן אלרד עליהם ולא מן פרוע אלשראיע אלעקליה ולא כיף תעמל אלסמעיה אלא אכ̇ראג̇ מעאני נץ אלתורה פקט פראית אן אלד̇י סאלה מן ד̇לך פיה צלאה ליסמע אלסאמעון מעאני אלתורה מן כ̇בר ואמר וג̇זא עלי נסק ונט̇אם מכ̇תצר ולא יטול שגל מן טלב מנהא קצה מא במא יכ̇אלטה מן אקאמה אלחג̇ה עלי כל פן פית̇קל עליה [ואן] כאן הו אראד בעד ד̇לך אלוקוף עלי תשריע אלשראיע אלעקליה וכיפיה צנאעה אלסמעיה ובמא ד̇א יזול טען כל טאען עלי קצץ פי אלכתאב טלב ד̇לך מן אלכתאב אלאכ̇ר אד̇ הד̇א אלמכ̇תצר ינבהה עלי ד̇לך ויקתצ̇יה קצדה ולמא ראית ד̇לך רסמת הד̇א אלכתאב תפסיר בסיט נץ אלתורה פקט מחררא במערפה אלעקל ואלנקל ואד̇א אמכנני אן אודע איאה כלמה או חרפא ינכשף בה אלמעני ואלמראד למן יקנעה אלתלויח מן אלקול פעלת ד̇לך ובאללה אסתעין עלי כל מצלחה אקצדהא מן אמר דין ודניא.
<h2>בראשית<h2>
<h3>פרק א</h3>
(א) אול מא כ̇לק אללה אלסמאואת ואלארץ̇
(ב) ואלארץ̇ כאנת גאמרה ומסתבחרה וט̇לאם עלי וג̇ה אלגמר וריח אללה תהב עלי וג̇ה אלמא
(ג) ושא אללה אן יכון נור פכאן נור
(ד) פלמא עלם אללה אן אלנור ג̇יד פצל אללה בין אלנור ובין אלט̇לאם
(ה) וסמא אללה אוקאת אלנור נהארא ואוקאת אלט̇לאם סמאהא לילא ולמא מצ̇י מן אלליל ואלנהאר יום ואחד
(ו) שא אללה אן יכון ג̇לד פי וסט אלמא ויכון פאצלא בין מאיין
(ז) פצנע אללה אלג̇לד ופצל בין אלמא אלד̇י מן דונה ובין אלמא אלד̇י מן פוקה פכאן כד̇אך
(ח) וסמא אללה אלג̇לד סמאא ולמא מצ̇י מן אלליל ואלנהאר יום ת̇אן
(ט) שא אללה אן תג̇תמע אלאמיא מן תחת אלסמא אלי מוצ̇ע ואחד ויט̇הר אליבס פכאן כד̇אך
(י) פסמא אללה אליבס ארצ̇א ומלאם אלמא סמאהא בחארא פעלם אללה אן ד̇לך ג̇יד
(יא) ושא אללה אן תכלא אלארץ̇ כלאא ועשבא ד̇א חב ושג̇רא ד̇א ת̇מר מכ̇רג̇ ת̇מר לאצנאפה מא גרסה מנה עלי אלארץ̇ וכאן כד̇אך
(יב) ואכ̇רג̇ת אלארץ̇ כלאא ועשבא ד̇א חב לאצנאפה ושג̇רא מכ̇רג̇ ת̇מר מא גרסה מנה לאצנאפה פעלם אללה אן ד̇לך ג̇יד
(יג) ולמא מצ̇י מן אלליל ואלנהאר יום ת̇אלת̇
(יד) שא אללה אן תכון אנואר פי ג̇לד̇ אלסמא ותפרז בין אלנהאר ואלליל פיכונאן איאת ואוקאתא ואיאמא וסנין
(טו) ותכון אלאנואר פי ג̇לד̇ אלסמא לתצ̇י עלי אלארץ̇ פכאן כד̇אך
(טז) פצנע אללה אלנירין אלעט̇מין אלניר אלאכבר ללאצ̇אה פי אלנהאר ואלניר אלאצגר ללאצ̇אה פי אלליל ואלכואכב
(יז) וג̇עלהם אללה פי ג̇לד̇ אלסמא ליצ̇ו עלי אלארץ̇
(יח) וללאצ̇אה פי אלנהאר ופי אלליל ואלתפרד בין אלנור ואלט̇לאם פעלם אללה אן ד̇לך ג̇יד
(יט) ולמא מצ̇י מן אלליל ואלנהאר יום ראבע
(כ) שא אללה אן יסעי מן אלמא סאע ד̇ו נפס חיה וטאיר יטיר עלי אלארץ̇ קבאלה ג̇לד אלסמא
(כא) פכ̇לק אללה אלתנאנין אלעט̇אם וסאיר אלנפוס אלחיה אלדאבה אלתי סעת מן אלמא לאצנאפהא וכל טאיר ד̇י ג̇נאך̇ לאצנאפה פעלם אללה אן ד̇לך ג̇יד
(כב) ובארך אללה פיהם וקאל להם חכמא את̇מרו ואכת̇רו ועמו אלמא פי אלבחאר ואלטאיר יכת̇ר פי אלארץ̇
(כג) ולמא מצ̇י מן אלליל ואלנהאר יום כ̇אמס
(כד) שא אללה אן תכ̇רג אלארץ̇ נפוסא חיה לאצנאפהא בהאים ודביבא ווחש אלארץ̇ לאצנאפה וכאן כד̇אך
(כה) וצנע אללה וחש אלארץ̇ לאצנאפה ואלבהאים לאצנאפהא וסאיר דביב אלארץ̇ לאצנאפה פעלם אללה אן ד̇לך ג̇יד
(כו) וקאל אללה נצנע אנסאנא בצורתנא כשבהנא מסלטא יסתולון עלי סמך אלבחר וטאיר אלסמא ואלבהאים וג̇מיע אלארץ̇ וסאיר אלדביב אלדאב עליהא
(כז) פכ̇לק אללה אדם בצורתה בצורה שריפה מסלטא כ̇לקה ד̇כרא ואנת̇י כ̇לקהמא
(כח) ובארך פיהמא אללה וקאל להמא את̇מרו ואכת̇רו ועמו אלארץ̇ ואמלכוהא ואסתולו עלי סמך אלבחר וטאיר אלסמא וסאיר אלחיואן אלדאב עלי אלארץ̇
(כט) וקאל אללה הוד̇א קד אעטיתכם כל עשב ד̇י חב אלד̇י עלי וג̇ה ג̇מיע אלארץ̇ וכל שג̇ר פיה ת̇מר ד̇ו חב יכון לכם טעאמא
(ל) ולג̇מיע וחש אלארץ̇ וג̇מיע טאיר אלסמא וסאיר מא דב עלי אלארץ̇ אלד̇י פיה נפס חיה אלי אן ג̇מיע כ̇צ̇ר אלעשב מאכלא פכאן כד̇אך
(לא) ולמא עלם אללה אן ג̇מיע מא צנעה ג̇יד ג̇דא ולמא מצ̇י מן אלליל ואלנהאר יום סאדס
<h3>פרק ב</h3>
(א) כמלת אלסמא ואלארץ̇ וג̇מיע ג̇יושהם
(ב) ואכמל אללה פי אליום אלסאבע כ̇לקה אלד̇י צנעה ועטל פיה אן יכ̇לק שיא מן מת̇ל כ̇לקה אלד̇י צנעה
(ג) ובארך פיה וקדסה אד̇ עטל פיה אן יכ̇לק שיא מן מת̇ל כ̇לקה אלד̇י צנעה
(ד) הד̇א שרח נואשי אלסמאואת ואלארץ̇ אד̇ כ̇לקתא פי וקת צנע אללה אלארץ̇ ואלסמא
(ה) ואן ג̇מיע שג̇ר אלצחרא קבל אן יכון פי אלארץ̇ וג̇מיע עשבהא קבל אן ינבת אד̇ לם ימטר אללה עליהא ולא אנסאן כאן יפלחהא
(ו) ולא בכ̇אר כאן יצעד מנהא פיסקי ג̇מיע וג̇ההא
(ז) ואן אללה כ̇לק אדם תראבא מן אלארץ̇ ונפך̇ פי אנפה נסמה אלחיוה פצאר אדם נפסא נאטקה
(ח) וגרס אללה ג̇נאנא פי עדן שרקיא וציר ת̇ם אדם אלד̇י כ̇לקה
(ט) ואנבת אללה מן אלארץ̇ כל שג̇רה חסן מנט̇רהא וטיב מאכלהא ושג̇רה אלחיוה פי וסט אלג̇נאן ושג̇רה מערפה אלכ̇יר ואלשר
(י) ונהר יכ̇רג̇ מן עדן יסקי אלג̇נאן ומן ת̇ם יפתרק ויציר לארבעה רוס
(יא) אסם אחדהא אלניל והו מחיט בג̇מיע בלד זוילה אלד̇י ת̇ם אלד̇הב
(יב) וד̇הב ד̇לך אלבלד ג̇יד ת̇ם אללולו וחג̇ארה אלבלור
(יג) ואסם אלנהר אלת̇אני גיחון והו מחיט בג̇מיע בלד אלחבשה
(יד) ואסם אלנהר אלת̇אלת̇ אלדג̇לה והו יסיר פי שרקי אלמוצל ואלנהר אלראבע הו אלפראת
(טו) ואכ̇ד̇ אללה אדם ואנזלה פי ג̇נאן עדן ליפלחהא וליחפט̇הא
(טז) ואמר אללה אדם קאילא מן ג̇מיע שג̇ר אלג̇נאן ג̇איז אן תאכל
(יז) ומן שג̇ר מערפה אלכ̇יר ואלשר לא תאכל פאנך פי יום תאכל מנהא תסתחק אן תמות
(יח) וקאל אללה לא כ̇יר פי בקא אדם וחדה אצנע לה עונא חד̇אה
(יט) פחשר אללה מן אלארץ̇ ג̇מיע וחש אלצחרא וטאיר אלסמא ואתי בהא אלי אדם לירא מא יסמיהא פכל מא סמאה אדם מן נפס חיה הו אסמה אלי אלאן
(כ) פסמא אדם אסמא לג̇מיע אלבהאים וטאיר אלסמא וג̇מיע וחש אלצחרא ולם יג̇ד אדם עונא חד̇אה
(כא) פאוקע אללה סבאתא עלי אדם לילא יחס פנאם ואסתל אחדי אצ̇לאעה וסד מכאנה בלחם
(כב) ובנא אללה אלצ̇לע אלתי אכ̇ד̇ אמראה פאתי בהא אלי אדם
(כג) פקאל אדם הד̇ה אלמרה שאהדת עט̇מא מן עט̇אמי ולחמא מן לחמי וינבגי אן תסמא אמראה לאנהא מן אמר אכ̇ד̇ת
(כד) לד̇לך יתרך אלרג̇ל אבאה ואמה וילזם זוג̇תה פיציראן כג̇סד ואחד
(כה) וכאנא ג̇מיעא עריאנין אדם וזוג̇תה ולא יחתשמאן מן ד̇לך
<h3>פרק ג</h3>
(א) ואלת̇עבאן צאר חכימא מן ג̇מיע חיואן אלצחרא אלד̇י כ̇לקה אללה פקאל ללאמראה איקינא קאל אללה לא תאכלא מן ג̇מיע שג̇ר אלג̇נאן
(ב) קאלת אלמראה ללת̇עבאן מן ג̇מיע ת̇מר שג̇ר אלג̇נאן נאכל
(ג) לכן מן ת̇מר אלשג̇רה אלתי פי וסטה קאל אללה לא תאכלא מנהא ולא תדנוא בהא כילא תמותא
(ד) וקאל להא לסתמא תמותאן
(ה) אן אללה עאלם אנכמא פי יום תאכלאן מנהא תנפץ עיונכמא ותציראן כאלמלאיכה עארפין אלכ̇יר ואלשר
(ו) פלמא ראת אלאמראה אן אלשג̇רה טיבה אלמאכל שהיה ללמנט̇ר מנאא ללעקל אכ̇ד̇ת מן ת̇מרהא פאכלת ואעטת בעלהא ואכל מעהא
(ז) פאנפצת עיונהמא פעלמא אנהמא עראיאנאן פכ̇יטא מן ורק אלתין מא צנעא מנה מיאזר
(ח) פסמעא צות אללה מארא פי אלג̇נאן ברפק כחרכה אלנהאר פאסתכ̇בא אדם וזוג̇תה חיאא מן בין ידי אללה פימא בין שג̇ר אלג̇נאן
(ט) פנאדא אללה אדם וקאל לה מקררא אין אנת
(י) קאל אני סמעת צותך פי אלג̇נאן פאתקית אד̇ אנא עריאן פאכ̇תבית
(יא) קאל מן אכ̇ברך אנך עריאן אמן אלשג̇ר אלתי אמרתך לא תאכל מנהא אכלת
(יב) קאל אדם אלאמראה אלתי ג̇עלתהא מעי הי אעטתני מן אלשג̇רה פאכלת
(יג) קאל אללה ללאמראה מא ד̇א צנעת קאלת אלת̇עבאן אגואני פאכלת
(יד) קאל אללה ללת̇עבאן אד̇ צנעת הד̇א בעלם פאנת מלעון מן ג̇מיע אלבהאים וג̇מיע וחש אלצחרא ועלי צדרך תסלך ותראבא תאכל טול איאם חיותך
(טו) ועדאוה אג̇עלהא בינך ובין אלאמראה ובין נסלך ובין נסלהא והו ישדכ̇ך אלראס ואנת תלד̇גה אלעקב
(טז) וקאל ללאמרה לאכת̇רן מן משקתך וחמלתך במשקה תלדין אלאולאד ואלי בעלך יכון קיאדך והו אלמתסלט עליך באלאכ̇תיאר
(יז) וקאל לאדם אד̇ קבלת קול זוג̇תך פאכלת מן אלשג̇רה אלתי אמרתך קאילא לא תאכל מנהא מלעונה אלארץ̇ בסבבך במשקה תאכל מנהא טול איאם חיותך
(יח) ושוכא ודרדרא תנבת לך ותאכל עשב אלצחרא
(יט) בערק וג̇הך תאכל אלטעאם אלי רג̇ועך אלי אלארץ̇ אלתי אכ̇ד̇ת מנהא לאנך תראב ואלי אלתראב תעוד
(כ) וסמי אדם אסם זוג̇תה חוה לאנהא כאנת אם כל חי נאטק מאית
(כא) וצנע אללה לאדם ולזוג̇תה ת̇יאב בדן ואלבסהמא
(כב) ת̇ם קאל אללה הוד̇א אדם קד צאר כואחד מנא פי מערפה אלכ̇יר ואלשר ואלאן כילא ימד ידה פיאכ̇ד̇ מן שג̇רה אלחיוה איצ̇א ויאכל ויחיא אלי אלדהר
(כג) פטרדה אללה מן ג̇נאן עדן ליפלח אלארץ̇ אלתי אכ̇ד̇ מנהא
(כד) ולמא טרד אדם אסכן מן שרקי ג̇נאן עדן אלמלאיכה ולמע סיף מתקלב ליחפט̇ו טריק שג̇רה אלחיוה
<h3>פרק ד</h3>
(א) ואן אדם ואקע חוה זוג̇תה פחמלת וולדת קין פקאלת קד רזקת רג̇לא מן ענד אללה
(ב) ת̇ם עאודת וולדת אכ̇אה הבל וכאן הבל ראעי גנם וקין כאן יפלח אלארץ̇
(ג) פלמא כאן בעד איאם אתי קין מן ת̇מר אלארץ̇ בהדיה ללה
(ד) והבל אתי הו איצ̇א מן בכור גנמה ומן סמאנהא פקבל אללה הבל והדיתה
(ה) וקין והדיתה לם יקבלהמא ואשתד עלי קין ג̇דא ווקע וג̇הה חיאא
(ו) וקאל אללה לקין לם אשתד עליך ולם וקע וג̇הך
(ז) אלא אן ג̇ודת קבלת ואד̇ לם תג̇וד פאינמא אתג̇הת כ̇טאך ראבץ̇ ואליך קיאדה ואנת אלמסלט עליה באלאכ̇תיאר
(ח) ת̇ם קאול קין הבל אכ̇אה פלמא כאנא פי אלצחרא קאם קין אלי הבל אכ̇יה פקתלה
(ט) פקאל אללה מקררא אין הבל אכ̇וך קאל לא אעלם אחאפט̇ אכ̇י אנא
(י) פקאל לה מא ד̇א צנעת צות דם אכ̇יך צארך̇ אלי מן אלארץ̇
(יא) ואלאן אנת מלעון מן אלארץ̇ אלתי פתחת פאהא וקבלת דם אכ̇יך מן ידך
(יב) באן תפלח אלארץ̇ ולא תעוד אן תעטיך קואהא נאיעא ונאידא תכון פי אלארץ̇
(יג) קאל קין ללה ד̇נבי אעט̇ם מן אן יגפר
(יד) פאן טרדתני אליום ען וג̇ה אלארץ̇ הל מן בין ידיך אנסתר ואן כנת נאיעא ונאידא פי אלארץ̇ כאן כל מן וג̇דני יקתלני
(טו) קאל אללה לד̇לך כל מן קתל קין יקאד בה כת̇ירא פג̇על אללה לקין איה לילא יקתלה כל מן וג̇דה
(טז) פכ̇רג̇ קין מן בין ידי אללה פאקאם בבלד נוד שרקי עדן
(יז) וואקע קין זוג̇תה פחמלת וולדת חנוך ת̇ם אנה בנא קריה פסמאהא באסם אבנה חנוך
(יח) ת̇ם ולד לחנוך עירד ועירד אולד מחויאל ומחויאל אולד מתושאל ומתושאל אולד למך
(יט) ואתכ̇ד̇ לה למך זוג̇תין אסם אחדאהמא עדה ואלאכ̇רי צלה
(כ) פולדת עדה יבל והו כאן אול מן סכן אלאכ̇ביה ומלך מאשיה
(כא) ואסם אכ̇יה יובל והו כאן אול מן חמל אלטנבור ואלקיתאר
(כב) וצלה הי איצ̇א ולדת תובל קין והו כאן אול ציקל לג̇מיע צנעה אלנחאס ואלחדיד וכאנת אכ̇תה נעמה
(כג) פקאל למך לנסאה ואת̇קא יא עדה ויא צלה אסמעא קולי יא נסא למך אנצתא מקאלתי אתריאני קתלת רג̇לא בשג̇תי או צביא בג̇ראחתי
(כד) פאן כאן כת̇ירא יקאד בקין פבלמך אכת̇ר ואכת̇ר
(כה) ואן אדם ואקע איצ̇א זוג̇תה פולדת אבנא ואסמתה שת קאלת קד רזקני אללה נסלא אכ̇ר בדל הבל אד̇ קתלה קין
(כו) ולשת הו איצ̇א אולד אבן וסמאה אנוש חיניד̇ תבד̇לת אלדעוה באסם אללה
<h3>פרק ה</h3>
(א) הד̇א כתאב שרח תאליד אדם פי יום כ̇לקה אללה בשבהה מסלטא צנעה
(ב) ד̇כרא ואנת̇א כ̇לקהמא ובארך פיהמא ודעא אסמהמא אדם פי יום כ̇לקהמא
(ג) כד̇אך למא עאש אדם מאיה ות̇לת̇ין סנה אולד אבנא בשבהה בצורתה וסמאה שת
(ד) פעאש בעד ד̇לך ת̇מאן מאיה סנה אולד פיהא בנין ובנאת
(ה) פצאר ג̇מיע עמרה תסע מאיה ות̇לת̇ין סנה ת̇ם מאת
(ו) ולמא עאש שת מאיה וכ̇מס סנין אולד אנוש
(ז) ועאש בעד ד̇לך ת̇מאן מאיה סנה וסבע סנין אולד פיהא בנין ובנאת
(ח) פצאר ג̇מיע עמרה תסע מאיה ואת̇נתי עשרה סנה ת̇ם מאת
(ט) ולמא עאש אנוש תסעין סנה אולד קינן
(י) ועאש אנוש בעד ד̇לך ת̇מאן מאיה סנה וכ̇מס עשרה סנה אולד פיהא בנין ובנאת
(יא) פצאר ג̇מיע עמרה תסע מאיה סנה וכ̇מס סנין ת̇ם מאת
(יב) ולמא עאש קינן סבעין סנה אולד מהללאל
(יג) ועאש קינן בעד ד̇לך ת̇מאן מאיה וארבעין סנה אולד פיהא בנין ובנאת
(יד) פצאר ג̇מיע עמרה תסע מאיה סנה ועשר סנין ת̇ם מאת
(טו) ולמא עאש מהללאל כ̇מס וסתין סנה אולד ירד
(טז) ועאש בעד ד̇לך ת̇מאן מאיה סנה ות̇לת̇ין סנה אולד פיהא בנין ובנאת
(יז) פצאר ג̇מיע עמרה ת̇מאן מאיה סנה וכ̇מס ותסעין סנה ת̇ם מאת
(יח) ולמא עאש ירד מאיה ואת̇נתין וסתין סנה אולד חנוך
(יט) ועאש בעד ד̇לך ת̇מאן מאיה סנה אולד פיהא בנין ובנאת
(כ) פצאר ג̇מיע עמרה תסע מאיה ואת̇נתין וסתין סנה ת̇ם מאת
(כא) ולמא עאש חנוך כ̇מס וסתין סנה אולד מתושלח
(כב) וסלך חנוך פי טאעה אללה בעד מא אולד מתושלח ת̇לת̇ מאיה סנה אולד פיהא בנין ובנאת
(כג) פצאר ג̇מיע עמרה ת̇לת̇ מאיה סנה וכ̇מס וסתין סנה
(כד) ולמא סלך חנוך פי טאעה אללה תופי וקבצ̇ה אללה
(כה) ולמא עאש מתושלח מאיה וסבעה ות̇מאנין סנה אולד למך
(כו) ועאש בעד ד̇לך סבע מאיה את̇נתין ות̇מאנין סנה אולד פיהא בנין ובנאת
(כז) פצאר ג̇מיע עמרה תסע מאיה סנה ותסע וסתין סנה ת̇ם מאת
(כח) ולמא עאש למך מאיה את̇נתין ות̇מאנין סנה אולד אבנא
(כט) וסמאה נוחא קאילא הד̇א יעזינא מן אעמאלנא ומן משקה אידינא פי אלארץ̇ אלתי לענהא אללה
(ל) ועאש בעד ד̇לך כ̇מס מאיה וכ̇מס ותסעין סנה אולד פיהא בנין ובנאת
(לא) פצאר ג̇מיע עמרה סבע מאיה סנה וסבע וסבעין סנה ת̇ם מאת
(לב) ולמא צאר נוח אבן כ̇מס מאיה סנה אולד שם וחם ויפת
<h3>פרק ו</h3>
(א) ולמא אבתדא אלנאס אן יכת̇רו עלי וג̇ה אלארץ̇ וולד להם בנאת
(ב) ראו בנו אלאשראף בנאת אלעאמה אנהן חסאן פאתכ̇ד̇ו להם נסא מן ג̇מיע מא אכ̇תארוה
(ג) פקאל אללה לא ינגמד ד̇אתי פי הולא אלנאס אלי אלדהר אד̇ הם בשריון ותכון מדתהם מאיה ועשרין סנה
(ד) וכאן אלג̇באברה פי אלארץ̇ פי ד̇לך אלזמאן ובעד ד̇לך איצ̇א כאנו ידכ̇לון בנו אלאשראף אלי בנאת אלעאמה חראמא פילדן להם הם אלג̇באברה אלד̇ין מן אלדהר ד̇וו אלאסמא
(ה) פלמא ראי אללה אן קד כת̇ר שר אלנאס פי אלארץ̇ וג̇מיע כ̇אטר אפכאר קלובהם רד̇י מחץ̇ טול אלזמאן
(ו) תואעדהם אללה במא צנעהם פי אלארץ̇ ואוצל אלמשקה אלי קלובהם
(ז) באן קאל אללה אמחו אלנאס אלד̇ין כ̇לקתהם ען וג̇ה אלארץ̇ מן אנסאן אלי בהימה אלי דביב ואלי טאיר אלסמא אד̇ תואעדתהם במא כ̇לקתהם
(ח) ונוח וג̇ד חט̇אא ענד אללה
(ט) הד̇א שרח תאליד נוח וכאן נוח רג̇לא צאלחא צחיחא פי אג̇יאלה פי טאעה אללה סלך נוח
(י) ואולד נוח ת̇לת̇ה בנין שם וחם ויפת
(יא) ואנפסדת אלארץ̇ בין ידי אללה ואמתלת אלארץ̇ ט̇למא
(יב) ולמא ראהא אללה אד̇ אנפסדת באן אפסד כל בשרי טריקה עליהא
(יג) קאל אללה לנוח קד דנא אג̇ל כל בשרי בין ידי אד̇ אמתלת אלארץ̇ ט̇למא מן קבלהם והאנא מהלכהם מנהא
(יד) אצנע לך תאבותא מן כ̇שב אלשמשאר ואצנעהא טבקאת וקפרהא מן דאכ̇ל ומן כ̇ארג̇ באלקפר
(טו) והד̇א מקדאר מא תצנעהא ת̇לת̇ מאיה ד̇ראע טולהא וכ̇מסין ערצ̇הא ות̇לת̇ין סמכהא
(טז) ואצנע להא צ̇יאא ואלי ד̇ראע תכמלהא מן אלעלו וציר להא באבא פי ג̇נבהא אסאפל ות̇ואני ות̇ואלת̇ תצנעהא
(יז) והא אנא אתי בטופאן אלמא עלי אלארץ̇ לאהלך כל בשרי פיה רוח אלחיוה מן תחת אלסמא כל מן פי אלארץ̇ יתופי
(יח) ואת̇בת עהדי מעך ותדכ̇ל אלי אלתאבות אנת ובנוך וזוג̇תך ונסא בניך מעך
(יט) ומן כל חי מן ג̇מיע אלבשר אזואג̇א מן אלכל תדכ̇להם אלי אלתאבות ליחיו מעך ד̇כור ואנאת̇ יכונון
(כ) מן אלטאיר לאצנאפה ומן אלבהאים לאצנאפהא ומן סאיר דביב אלארץ̇ לאצנאפה אזואג̇א מן אלכל ידכ̇לון אליך ליחיו
(כא) ואנת פכ̇ד̇ לך מן כל טעאם יוכל וצימה אליך ויכון לך ולהא מאכלא
(כב) ועמל נוח בג̇מיע מא אמרה אללה בה
<h3>פרק ז</h3>
(א) וקאל לה אללה אדכ̇ל אנת וג̇מיע אלך אלי אלתאבות פאני ראיתך צאלחא בין ידי פי הד̇א אלג̇יל
(ב) מן ג̇מיע אלבהאים אלטאהרה תאכ̇ד̇ סבעה סבעה ד̇כורא ואנאת̇א ומן אלבהאים אלתי ליסת בטאהרה זוג̇ין ד̇כורא ואנאת̇א
(ג) ואיצ̇א מן טאיר אלסמא סבעה סבעה ד̇כורא ואנאת̇א ליחיא נסלהם עלי ג̇מיע וג̇ה אלארץ̇
(ד) פאן בעד אלסבעה איאם אנא ממטר עלי אלארץ̇ ארבעין יומא וארבעין לילה ואמחו ג̇מיע אלנאס אלד̇ין צנעתהם ען וג̇ה אלארץ̇
(ה) ועמל נוח בג̇מיע מא אמרה אללה בה
(ו) וכאן נוח אבן סת מאיה סנה חין כאן מא אלטופאן עלי אלארץ̇
(ז) פדכ̇ל נוח ובנוה וזוג̇תה ונסא בניה מעה אלי אלתאבות מן קבל מא אלטופאן
(ח) מן אלבהאים אלטאהרה ומן אלבהאים אלתי ליסת בטאהרה ומן אלטאיר וסאיר אלדאב עלי אלארץ̇
(ט) אזואג̇א אזואג̇א דכ̇לו אלי נוח אלי אלתאבות ד̇כור ואנאת̇ כמא אמרה אללה בה
(י) ולמא כאן בעד סבעה איאם כאן מא אלטופאן עלי אלארץ̇
(יא) פי סנה סת מאיה מן עמר נוח פי אלשהר אלת̇אני פי אליום אלסאבע עשר מנה פי ד̇לך אליום תשקקת עיון אלגמר אלעט̇ים ורואזן אלסמא תפתחת
(יב) ואקאם אלמטר עלי אלארץ̇ ארבעין יומא וארבעין לילה
(יג) פי ד̇את ד̇לך אליום דכ̇ל נוח ושם וחם ויפת בנוה וזוג̇תה ות̇לת̇ נסא בניה מעהם אלי אלתאבות
(יד) הם וג̇מיע אלוחוש לאצנאפהא וג̇מיע אלבהאים לאצנאפהא וסאיר אלדביב אלדאב עלי אלארץ̇ לאצנאפה וג̇מיע אלטאיר לאצנאפה כל טאיר די ג̇נאח
(טו) ודכ̇לו אלי נוח אלי אלתאבות אזואג̇א אזואג̇א מן כל בשר פיה רוח אלחיוה
(טז) ואלדאכ̇לון ד̇כור ואנאת̇ מן כל בשרי דכ̇לו כמא אמרה אללה בה וחג̇ב אללה דונה
(יז) ולמא אקאם אלטופאן ארבעין יומא עלי אלארץ̇ כת̇ר אלמא פחמל אלתאבות וארתפעת ען אלארץ̇
(יח) ולמא כת̇ר אלמא ועט̇ם ג̇דא עלי אלארץ̇ סארת אלתאבות עלי וג̇ה אלמא
(יט) ולמא עט̇ם אלמא ג̇דא ג̇דא עלי אלארץ̇ תגטי ג̇מיע אלג̇באל אלשאמכ̇ה אלתי תחת אלסמא
(כ) כ̇מסה עשר ד̇ראע מן אלעלו צעד אלמא עלי אלארץ̇ ותגטת אלג̇באל
(כא) ותופי כל בשרי דאב עלי אלארץ̇ מן טאיר אלי בהימה אלי וחש וסאיר אלדביב אלדאב עלי אלארץ̇ וכל אלנאס
(כב) כל מן נסמה חיוה פי אנפה מן כל מן פי אלג̇פאף מאתו
(כג) ומחא אלמא כל אלנאס אלד̇ין עלי וג̇ה אלארץ̇ מן אנסאן אלי בהימה אלי דביב אלי טאיר אלסמא ואמתחו מן אלארץ̇ ותבקא נוח פקט ומן מעה פי אלתאבות
(כד) ולמא עט̇ם אלמא עלי אלארץ̇ מאיה וכ̇מסין יומא
<h3>פרק ח</h3>
(א) ד̇כר אללה נוחא וג̇מיע אלוחש ואלבהאים אלד̇ין מעה פי אלתאבות פאמר אללה בריח עלי אלארץ̇ סכן בהא אלמא
(ב) ואנסדת עיון אלגמר ורואזן אלסמא ואנחבס אלמטר מן אלסמא
(ג) ותראג̇ע אלמא ען אלארץ̇ כלמא מר רג̇ע ונקץ אלמא בעד מאיה וכ̇מסין יומא
(ד) ואסתקרת אלתאבות פי אלשהר אלסאבע פי אליום אלסאבע עשר מנה עלי ג̇באל קרדא
(ה) וכאן אלמא כלמא מר נקץ אלי אלשהר אלעאשר ופי אלואחד מנה ט̇הרת רוס אלג̇באל
(ו) ולמא כאן בעד ארבעין יומא פתח נוח כוה אלתאבות אלתי צנעהא
(ז) ואטלק אלגראב פאקאם יכ̇רג̇ וירג̇ע אלי אן יבס אלמא ען אלארץ̇
(ח) ת̇ם אטלק אלחמאמה מן ענדה לינט̇ר הל כ̇ף אלמא ען וג̇ה אלארץ̇
(ט) פלם תג̇ד אלחמאמה מסתקרא לרג̇להא פרג̇עת אליה אלי אלתאבות אד̇ כאן אלמא עלי ג̇מיע וג̇ה אלארץ̇ פמד ידה ואכ̇ד̇הא ואדכ̇להא אליה אלי אלתאבות
(י) וצבר איצ̇א סבעה איאם אכ̇ר ועאוד אטלקהא מן אלתאבות
(יא) פג̇את אליה וקת עשא ואד̇א בורקה זיתון מקטועה פי פיהא פעלם נוח אן אלמא קד כ̇ף ען אלארץ̇
(יב) וצבר איצ̇א סבעה איאם אכ̇ר ת̇ם אטלקהא ולם תעאוד אלרג̇וע אליה איצ̇א
(יג) ולמא כאן פי סנה אחדי וסת מאיה פי אליום אלאול מן אלשהר אלאול ג̇ף אלמא ען אלארץ̇ פנזע נוח גטא אלתאבות ונט̇ר פאד̇א קד ג̇ף וג̇ה אלארץ̇
(יד) ופי אלשהר אלת̇אני פי אליום אלסאבע ועשרין מנה ג̇פת אלארץ̇
(טו) וקאל אללה לנוח קאילא
(טז) אכ̇רג̇ מן אלתאבות אנת וזוג̇תך ובנוך ונסא בניך מעך
(יז) וג̇מיע אלוחוש אלד̇ין מעך מן כל בשרי ומן אלטאיר ואלבהאים וסאיר אלדביב אלסאעי עלי אלארץ̇ אכ̇רג̇הם מעך ליתואלדו פי אלארץ̇ וית̇מרו ויכת̇רו עליהא
(יח) פכ̇רג̇ נוח ובנוה וזוג̇תה ונסא בניה מעה
(יט) וג̇מיע אלוחוש ואלטיר וסאיר אלדביב אלדאב עלי אלארץ̇ לאג̇נאסהם כ̇רג̇ו מן אלתאבות
(כ) ובנא נוח מד̇בחא ללה ואכ̇ד̇ מן בעץ̇ אלבהאים אלטאהרה ובעץ̇ אלטאיר אלטאהר וקרב צואעד עלי אלמד̇בח
(כא) פקבל אללה אלקרבאן אלמרצ̇י וקאל אללה מן ד̇אתה לא אעוד אבדא אלען אלארץ̇ איצ̇א בסבב אלאנסאן עלי אן כ̇אטר קלב אלאנסאן רדי מן צגרה ולא אעוד זיאדה אקתל כל חי כמא צנעת
(כב) אבדא טול עמר אלארץ̇ אלזרע ואלחצאד ואלקר ואלחמא ואלקיט̇ ואלכ̇ריף ואלנהאר ואלליל לא תעטל
<h3>פרק ט</h3>
(א) ובארך אללה פי נוח ופי בניה וקאל להם את̇מרו ואכת̇רו ועמו אלארץ̇
(ב) וכ̇ופכם וד̇ערכם יכונאן עלי ג̇מיע וחש אלארץ̇ וג̇מיע טאיר אלסמא וכל מא ידב עלי אלארץ̇ וג̇מיע סמך אלבחר פי ידיכם מסלמון
(ג) כל דביב טאהר חי יכון לכם מאכלא וככ̇צ̇ר אלעשב קד אעטיתכם אלכל
(ד) ואמא אללחם פלא תאכלוה בדמה פאנה נפסה
(ה) ואמא דמאכם מן אנפסכם פאטלבהא באלמנע מן כל וחש אטלבהא ומן יד אלאנסאן אי אנסאן קתל אכ̇אה טאלבתה בנפסה
(ו) אן יכון סאפך דם אלאנסאן באנסאן מת̇לה דמה יספך לאן בצורה שריפה מסלטא צנעה
(ז) ואנתם את̇מרו ואכת̇רו ואסעו פי אלארץ̇ ואכת̇רו פיהא
(ח) ת̇ם קאל אללה לנוח ולבניה מעה קאילא
(ט) האנא מת̇בת עהדי מעכם ומע נסלכם בעדכם
(י) ומע כל נפס חיה אלתי מעכם מן אלטאיר ואלבהאים וחיואן אלארץ̇ אלד̇ין מעכם כל מן כ̇רג מן אלתאבות מן ג̇מיע חיואן אלארץ̇
(יא) ואת̇בת עהדי מעכם ולא ינקטע כל בשרי איצ̇א מן מא אלטופאן ולא יכון אבדא טופאן ליהלך אלארץ̇
(יב) וקאל אללה הד̇ה עלאמה אלעהד אלתי אנא ג̇אעלהא ביני ובינכם ובין כל נפס חיה אלתי מעכם לאג̇יאל אלדהר
(יג) והי קוסי קד ת̇בתהא פי אלגמאם ותציר עלאמה עהד ביני ובין אהל אלארץ̇
(יד) ויכון אד̇א גימת גמאמא עלי אלארץ̇ ט̇הר אלקוס פי אלגמאם
(טו) וד̇כרת עהדי אלד̇י ביני ובינכם ובין כל נפס חיה לכל בשרי ולא יציר איצ̇א אלמא טופאנא ליהלך כל בשרי
(טז) פתציר אלקוס פי אלגמאם אט̇הרהא ד̇כרא לאמאן אלדהר מן אללה לכל נפס חיה פי כל בשרי אלד̇י עלי אלארץ̇
(יז) וקאל אללה לנוח הד̇ה עלאמה אלעהד אלתי ת̇בתהא ביני ובין כל בשרי אלד̇י עלי אלארץ̇
(יח) וכאן בנו נוח אלכ̇ארג̇ון מן אלתאבות שם וחם ויפת וכאן חם יכנא אבא כנעאן
(יט) האולי אלת̇לת̇ה בנו נוח ומנהם תפרק אלנאס פי אלארץ̇
(כ) ואד̇ אבתדי נוח בפלאחה אלארץ̇ פגרס כרמא
(כא) ושרב מן אלכ̇מר וסכר ותכשף פי כ̇באיה
(כב) וראי חם אבו כנעאן עורה אביה ואכ̇בר אכ̇ויה והמא פי אלסוק
(כג) פאכ̇ד̇ שם ויפת ת̇ובא ג̇עלאה עלי מנכביהמא ומצ̇יא מסתדברין פגטוא עורה אביהמא ווג̇וההמא מסתדברה ועורה אביהמא לם יריא
(כד) ולמא אפאק נוח מן סכרה פעלם מא צנע בה אבנה אלצגיר
(כה) וקאל מלעון אבו כנעאן עבדא מסתעבדא יכון לאכ̇ויה
(כו) ת̇ם קאל תבארך אללה אלה שם ויכון אבו כנעאן עבדא לה
(כז) יחסן אללה ליפת ויסכן אכ̇ביה שם ויכון אבו כנעאן עבדא לה
(כח) ת̇ם עאש נוח בעד אלטופאן ת̇לת̇ מאיה וכ̇מסין סנה
(כט) פצאר ג̇מיע עמרה תסע מאיה וכ̇מסין סנה ת̇ם מאת
<h3>פרק י</h3>
(א) והד̇א שרח תאליד בני נוח שם וחם ויפת אד̇ ולדו להם בנון בעד אלטופאן
(ב) בנו יפת תרך ויאג̇וג̇ ומאהאת ואליונאניה ואלצין ואלכ̇ראסאן ופארס
(ג) בנו גמר אלצקאלבה ופרנג̇ה ואלברג̇אן
(ד) ובנו יון אלמציצה וטרסוס וקברוס ואדנה
(ה) מן האולי תפרקת ג̇זאיר אלאמם פי בלדאנהם כל פריק ללגתה לעשאירהם ואממהם
(ו) ובנו חם אלחבשה ומצר ותפת וכנעאן
(ז) ובנו כוש סבא וזוילה וזגאוה ואלקאקו ואלדמס ובנו רעמה אלסנד ואלהנד
(ח) וכוש אולד נמרוד הו אבתדי אן יכון ג̇בארא פי אלבלד
(ט) והו כאן ג̇בארא מכ̇ופא בין ידי אללה ולד̇לך יקאל כנמרוד ג̇באר מכ̇וף בין ידי אללה
(י) וכאן אול מלכה באביל ואלברס ואכד וכלנה פי בלד אלשינור
(יא) ומן ד̇לך אלבלד כ̇רג̇ אלמוצל פבנא נינוה ורחבה אלקריה ואלאבלה
(יב) ואלמדאין בין נינוה ובין אלאבלה והי אלקריה אלעט̇ימה
(יג) ומצר אולד אלתניסיין ואלאסכנדראניין ואלבהנאסיין ואלפרמיין
(יד) ואלבימיין ואלצעידיין אלד̇י כ̇רג̇ מנהם אלפלסטיניון ואלדמיאטיון
(טו) וכנעאן אולד צידן בכרה וחת
(טז) ואליבוסיין ואלאמוריין ואלגרג̇שיין
(יז) ואלחיויין ואלערקיין ואלטראבלסיין
(יח) ואלארודיין ואלחמציין ואלחמאתיין ובעד ד̇לך תפרקת עשאיר אלכנעאניין
(יט) וכאן תכ̇ם אלכנעאניין מן צידא אלי אן תג̇י אלי כ̇לוץ ואלי גזה ואלי אן תג̇י אלי סדום ועמורה ואדמה וצבויים אלי לשע
(כ) האולי בנו חם לעשאירהם ולגאתהם פי בלדאנהם לאממהם
(כא) ולשם ולד הו איצ̇א אבי ג̇מיע בני עבר אכ̇י יפת אלאכבר
(כב) ובנו שם כ̇וזסתאן ואלמוצל וארפכשד ולוד וארמין
(כג) ובנו ארם אלגוטה ואלחולה ואלג̇ראמקה ומשי
(כד) וארפכשד אולד שלח ושלח אולד עבר
(כה) ולעבר ולד אבנאן אסם אחדהמא פלג לאן פי איאמה אנקסמת אלארץ̇ ואסם אכ̇יה קחטאן
(כו) וקחטאן אולד אלמודד וסלף וחצ̇רמות וירח
(כז) והדורם ואוזל ודקלה
(כח) ועובל ואבימאל וסבא
(כט) ואופיר וחוילה ויובב כל האלוי בנו קחטאן
(ל) וכאן מסכנהם מן מכה אלי אן תג̇י אלי אלמדינה אלי אלג̇בל אלשרקי
(לא) האולי בנו שם לעשאירהם ולגאתהם פי בלדאנהם ואממהם
(לב) האולי עשאיר בני נוח לתאלידהם ואממהם ומנהם תפרקת אלאמם פי אלארץ̇ בעד אלטופאן
<h3>פרק יא</h3>
(א) וכאן ג̇מיע אהל אלארץ̇ אהל לגה ואחדה וכלאם ואחד
(ב) ולמא רחלו מן אלמשרק וג̇דו בקיעא פי בלד אלשינור פאקאמו ת̇ם
(ג) וקאל בעצ̇הם לבעץ̇ תעאלו נלבן לבנא וננצ̇ג̇ה תבכ̇א פכאן להם אללבן כאלחג̇ארה ואלקפר כאן להם כאלמלאט
(ד) וקאלו תעאלו נבני לנא קריה ומג̇דלא ראסה ידאני אלסמא ונצנע לנא אסמא כילא נתבדד עלי וג̇ה ג̇מיע אלארץ̇
(ה) פאורד אללה אמרא מוג̇לא לירי אלקריה ואלמג̇דל אלד̇ין בנו בנו אדם
(ו) וקאל אללה הוד̇א הם שעב ואחד ולגה ואחדה לג̇מיעהם והד̇א מא אבתדו אן יפעלו ואלאן לא יפותהם ג̇מיע מא המו בה אן יצנעוה
(ז) תעאל אורד אמרא מוג̇לא אשתת בה לגתהם חתי לא יסמע כל אמר לגה צאחבה
(ח) פבדדהם אללה מן ת̇ם עלי וג̇ה ג̇מיע אלארץ̇ ואנתהו ען בנא אלקריה
(ט) ולד̇לך אסמהא באבל לאן ת̇ם שתת אללה לגה אהל אלארץ̇ ומן ת̇ם בדדהם אללה עלי ג̇מיע וג̇ההא
(י) הד̇א שרח תאליד שם חין כאן אבן מאיה סנה אולד ארפכשד סנתין בעד אלטופאן
(יא) ועאש שם בעד ד̇לך כ̇מס מאיה סנה אולד פיהא בנין ובנאת
(יב) ולמא עאש ארפכשד כ̇מס ות̇לת̇ין סנה אולד שלח
(יג) ועאש בעד ד̇לך ארבע מאיה סנה ות̇לת̇ סנין אולד פיהא בנין ובנאת
(יד) ולמא עאש שלח ת̇לת̇ין סנה אולד עבר
(טו) ועאש בעד ד̇לך ארבע מאיה סנה ות̇לת̇ סנין אולד פיהא בנין ובנאת
(טז) ולמא עאש עבר ת̇לת̇ין וארבע סנין אולד פלג
(יז) ועאש בעד ד̇לך ארבע מאיה ות̇לת̇ין סנה אולד פיהא בנין ובנאת
(יח) ולמא עאש פלג ת̇לת̇ין סנה אולד רעו
(יט) ועאש בעד ד̇לך מאיתין סנה ותסע סנין אולד פיהא בנין ובנאת
(כ) ולמא עאש רעו את̇נתין ות̇לת̇ין סנה אולד שרוג
(כא) ועאש בעד ד̇לך מאיתין סנה וסבע סנין אולד פיהא בנין ובנאת
(כב) ולמא עאש שרוג ת̇לת̇ין סנה אולד נחור
(כג) ועאש בעד ד̇לך מאיתין סנה אולד פיהא בנין ובנאת
(כד) ולמא עאש נחור תסע ועשרין סנה אולד תרח
(כה) ועאש בעד ד̇לך מאיה סנה ותסע עשרה סנה אולד פיהא בנין ובנאת
(כו) ולמא עאש תרח סבעין סנה אולד אברם ונחור והרן
(כז) והד̇א שרח תאליד תרח תרח אולד אברם ונחור והרן והרן אולד לוט
(כח) ומאת הרן בחצ̇רה תרח אביה פי בלד מולדה פי אתון אלכסדניין
(כט) ואתכ̇ד̇ אברם ונחור להמא נסאא אסם זוג̇ה אברם שרי ואסם זוג̇ה נחור מלכה בנת הרן אבי מלכה ואבי יסכה
(ל) וכאנת שרי עאקרא ליס להא ולד
(לא) ואכ̇ד̇ תרח אברם אבנה ולוט אבן הרן אבן אבנה ושרי כנתה זוג̇ה אברם אבנה וכ̇רג̇ו מעהם מן אתון אלכסדאניין לימצ̇ו אלי בלד כנעאן פג̇או חראן פאקאמו ת̇ם
(לב) וכאן עמר תרח מאיתין סנה וכ̇מס סנין ומאת תרח פי חראן
<h3>פרק יב</h3>
(א) אד̇ קאל אללה אלי אברם אמץ̇ לך מן ארצ̇ך ומולדך ומן בית אביך אלי אלבלד אלד̇י אריך
(ב) ואצנע מנך אמה כבירה ואבארך פיך ואעט̇ם אסמך ותכון ברכה
(ג) ואבארך מבארכיך ושאתמך אלען ויתברך בך ג̇מיע עשאיר אלארץ̇
(ד) פמצ̇א אברם כמא אמרה אללה ומצ̇א מעה לוט וכאן אברם אבן כ̇מס וסבעין סנה חין כ̇רג̇ מן חראן
(ה) פאכ̇ד̇ אברם שרי זוג̇תה ולוט קריבה וג̇מיע סרחהם אלד̇י מלכוה ואלנפוס אלתי אכתסבו פי חראן וכ̇רג̇ו לימצ̇ו אלי בלד כנעאן וג̇או אליה
(ו) פטאף אברם פי אלבלד אלי מוצ̇ע נאבלוס ואלי מרג̇ ממרא ואלכנעאני חיניד̇ כאן מקימא פי אלבלד
(ז) ת̇ם תג̇לי לה אללה וקאל לנסלך אעטי הד̇א אלבלד ובנא ת̇ם מד̇בחא ללה אלמתג̇לי לה
(ח) ת̇ם אנתקל מן ת̇ם אלי אלג̇בל מן שרקי בית אל ומד ת̇ם כ̇באה בית אל מן אלגרב ואלעי מן אלשרק ובנא ת̇ם מד̇בחא ללה ודעא באסמה
(ט) ת̇ם רחל אברם כלמא מר רחל אלי אלקבלה
(י) ת̇ם כאן ג̇וע פי אלבלד פאנחדר אברם אלי מצר ליסכן ת̇ם אד̇ אשתד אלג̇וע פי אלבלד
(יא) פלמא קרב מן אלדכ̇ול אלי מצר קאל לשרי זוג̇תה אנא אעלם אנך מראה ג̇מילה אלמנט̇ר
(יב) אכ̇אף אן ראוך אלמצריון וקאלו הד̇ה זוג̇תה קתלוני ואסתבקוך
(יג) קולי עני אנת אכ̇תי לכי יחסן אלי בסבבך באן תחיא נפסי בג̇רירתך
(יד) ולמא דכ̇ל אברם אלי מצר פראו אלמצריון אלמראה אנהא חסנה ג̇דא
(טו) וראוהא רוסא פרעון ומדחוהא אליה פאכ̇ד̇ת אלמראה אלי קצר פרעון
(טז) ואחסן לאברם בסבבהא פצאר לה גנם ובקר וחמיר ועביד ואמא ואתאן וג̇מאל
(יז) פתואעד אללה פרעון בבלאיא עט̇ימה ואלה בסבב שרי זוג̇ה אברם
(יח) פדעא פרעון באברם וקאל מה ד̇א צנעת בי ולם תכ̇ברני אנהא זוג̇תך
(יט) ולם קלת לי הי אכ̇תי חתי אתכ̇ד̇תהא לתכון לי זוג̇ה ואלאן הוד̇א זוג̇תך כ̇ד̇הא ואמץ̇
(כ) פוכל עליה פרעון ברג̇אל פבדרקו בה וזוג̇תה וג̇מיע מא לה
<h3>פרק יג</h3>
(א) פצעד אברם מן מצר הו וזוג̇תה וג̇מיע מא לה ולוט מעה אלי אלקבלה
(ב) ואברם עט̇ים ג̇דא באלמאשיה ואלפצ̇ה ואלד̇הב
(ג) ומצ̇א פי מראחלה מן אלקבלה אלי בית אל אלי אלמוצ̇ע אלד̇י כאן ת̇ם כ̇באה פי אלאבתדא בין בית אל ובין אלעי
(ד) אלי מוצ̇ע אלמד̇בח אלד̇י צנעה ת̇ם פי אלאבתדא פדעא ת̇ם אברם באסם אללה
(ה) ואיצ̇א ללוט אלסאלך מע אברם כאן גנם ובקר ואכ̇ביה
(ו) ולם יחמלהמא אלבלד אן יקימא פיה ג̇מיעא אד̇ כאן סרחהמא כת̇ירא ולם יטיקא אן יקימא ג̇מיעא
(ז) פכאנת כ̇צומה בין רעאה מאשיה אברם ובין רעא מאשיה לוט ואלכנעאניון ואלפריזיון חיניד̇ מקימון פי אלבלד
(ח) חתי קאל אברם ללוט לא תכן כ̇צומה ביני ובינך ובין רעאי ורעאך פאננא קום ד̇ו קראבה
(ט) אליס ג̇מיע אלארץ̇ בין ידיך אנפרד מני אמא יסרה פאתיאמן ואמא ימנה פאתיאסר
(י) פרפע לוט עיניה וראי ג̇מיע מרג̇ אלארדן אן כלה סקי קבל אן יהלך אללה סדום ועמורה כג̇נאן אללה כארץ̇ מצר אלי אן תג̇י אלי זגר
(יא) פאכ̇תאר לה לוט ג̇מיע מרג̇ אלארדן ורחל מן אלמשרק ואנפרד כל אמר ען אכ̇יה
(יב) אברם אקאם פי בלד אלכנעאן ולוט אקאם פי קרי אלמרג̇ וכ̇ים אלי סדום
(יג) ואהל סדום אשראר וכ̇אטיון ללה ג̇דא
(יד) ת̇ם קאל אללה לאברם בעד מא פארקה לוט ארפע עיניך ואנט̇ר מן אלמוצ̇ע אלד̇י אנת ת̇ם שמאלא וג̇נובא ושרקא וגרבא
(טו) פאן ג̇מיע אלארץ̇ אלד̇י תראהא לך אעטיהא ולנסלך אלי אלדהר
(טז) ואציר נסלך כתראב אלארץ̇ חתי אן אמכן אלאנסאן אן יחצי תראב אלארץ̇ פנסלך איצ̇א יחצא
(יז) קם פאמש פי אלארץ̇ טולהא וערצ̇הא פאני לך אעטיהא
(יח) פכ̇ים אברם וג̇א פאקאם פי מרג̇ ממרא אלד̇י פי חברא ובנא ת̇ם מד̇בחא ללה
<h3>פרק יד</h3>
(א) ת̇ם כאן פי איאם אמרפל מלך אלשינור ואריוך מלך אלסר כדרלעמר מלך כ̇וזסתאן ותדעל מלך אלאמם
(ב) פצנעו חרבא מע ברע מלך סדום וברשע מלך עמורה שנאב מלך אדמה ושמאבר מלך צבוים ומלך בלע הי זגר
(ג) וג̇מיע האולי אצטחבו פי מרג̇ אלסדין הו אלבחירה אלמאלחה
(ד) את̇נתי עשר סנה אטאעו כדרלעמר ופי אלת̇אלת̇ה עשרה עצוה
(ה) ופי אלסנה אלראבעה עשר אקבל כדרלעמר ואלמלוך אלד̇ין מעה פקתלו אלשג̇עא אלד̇ין פי עשתרות קרנים ואלדהאקין אלד̇ין פי הם ואלהיוביון אלד̇ין פי שוה קריתים
(ו) ואלחוריין אלד̇ין פי ג̇באל שראה אלי מרג̇ פארן אלד̇י פי טרף אלבריה
(ז) ת̇ם רג̇עו וג̇או אלי עין אלחכם הי רקים פקתלו כל מן כאן פי צ̇יעה אלעמאלקה ואיצ̇א אלאמוריין אלמקימין פי אלתפאף אלנכ̇ל
(ח) ת̇ם כ̇רג̇ מלך סדום ומלך עמרה ומלך אדמה ומלך צבויים ומלך בלע הי זגר פצאפוהם אלחרב פי עמק אלסדין
(ט) מע כדרלעמר מלך כ̇וזסתאן ותדעל מלך אלאמם ואמרפל מלך אלשינור ואריוך מלך אלסר ארבעה מלוך מע אלכ̇מסה
(י) ועמק אלסדין פיהא אבאר תכ̇רג̇ חמרא פהרב מלך סדום ועמורה ווקעא ת̇ם ואלבאקיון הרבו אלי אלג̇בל
(יא) פאכ̇ד̇ו ג̇מיע סרח סדום ועמורה וג̇מיע טעאמהם ומצ̇ו
(יב) ואכ̇ד̇ו לוט אבן אכ̇י אברם וסרחה ומצ̇ו והו מקים פי סדום
(יג) ת̇ם ג̇א אלפלית ואכ̇בר לאברם אלעבראני והו מקים פי מרג̇ ממרא אלאמורי אכ̇י אשכול וענר והם ד̇וו עהד אברם
(יד) פלמא סמע אן קד סבי קריבה ג̇רד נצחאה אלמולודין פי מנזלה ת̇לת̇ מאיה ות̇מאניה עשר וכלבהם אלי באניאס
(טו) ותפרק עליהם לילא הו ועבידה פקתלהם וכלבהם אלי חובה אלתי ען יסאר דמשק
(טז) פרד ג̇מיע אלסרח ואיצ̇א לוט קריבה וסרחה רדהמא ואלנסא וסאיר אלקום
(יז) ת̇ם כ̇רג̇ מלך סדום תלקאה בעד רג̇ועה מן חרב כדרלעמר ואלמלוך אלד̇ין מעה אלי עמק שוה הו מלעב אלמלך
(יח) ומלכי צדק מלך ירושלם אכרג̇ לה טעאמא ושראבא והו אמאם ללטאיק אלעאלי
(יט) פבארך עליה וקאל יכון אברם מבארכא ללטאיק אלעאלי מאלך אלסמאואת ואלארץ̇.
(כ) ותבארך אלטאיק אלעאלי אלד̇י אסלם אעדאך פי ידיך פאעטאה אלעשר מן אלכל
(כא) פקאל מלך סדום לאברם אעטני אלנפוס ואלסרח כ̇ד̇ה לך
(כב) קאל לה אברם רפעת ידי חאלפא באללה אלטאיק אלעאלי מאלך אלסמאואת ואלארץ̇
(כג) מן כ̇יט אלי שסע נעל אן אכ̇ד̇ת מן ג̇מיע מאלך ולא תקול אנא אגנית אברם
(כד) גיר מא אכלה אלגלמאן ונציב אלקום אלד̇ין מצ̇ו מעי ענר ואשכול וממרא הם יאכ̇ד̇ון נציבהם
<h3>פרק טו</h3>
(א) בעד הבה אלאמור כאן קול אללה לאברם בוחי קאילא לא תכ̇ף אברם אנא תרסך אג̇רך עט̇ים ג̇דא
(ב) קאל אללהם יא רב מא תעטיני ואנא מנצרף עקימא וד̇ו קיאד מנזלי אליעזר אלדמשקי
(ג) פקאל אד̇ לם תרזקני נסלא פאן אלאבן אלד̇י פי מנזלי ירת̇ני
(ד) פאד̇א בקול אללה קאילא לה לא ירת̇ך הד̇א אלא מן יכ̇רג̇ מן צלבך הו ירת̇ך
(ה) ת̇ם אכ̇רג̇ה אלי כ̇ארג̇ וקאל לה אלתפת אלי אלסמא ואלתמס אחצא אלכואכב הל תטיק תחציהא ת̇ם קאל לה כד̇א יכון נסלך
(ו) פאמן באללה וכתבהא לה חסנה
(ז) וקאל לה אנא אללה אלד̇י אכ̇רג̇תך מן אתון אלכסדיאניין לאעטיך הד̇א אלבלד לתחוזה
(ח) קאל אללהם יא רב במא ד̇א אעלם אני אחוזה
(ט) קאל לה קדם לי עג̇לא מת̇לת̇א וענזא מת̇לת̇א וכבשא מת̇לת̇א ושפנינא ופרך̇ חמאם
(י) פקדם לה ג̇מיע ד̇לך ושטרהא פי אוסאטהא ת̇ם ג̇על כל שטר תלקא צאחבה ואלטאיר לם ישטרה
(יא) ת̇ם וצ̇ע אלטאיר עלי אלאג̇סאד וחרכהא אברם פתחרכת
(יב) ולמא כאן ענד מגיב אלשמס וקע סבאת עלי אברם פאד̇א בהיבה ט̇למה עט̇ימה קד וקעת עליה
(יג) פקאל לאברם אעלם עלמא אן סיכון נסלך גריבא פי בלד ליס להם ויסתעבדוהם ויעד̇בונהם ארבע מאיה סנה
(יד) ואיצ̇א אלקום אלד̇ין יסתכ̇דמונהם פאחכם עליהם ובעד ד̇לך יכ̇רג̇ון בסרח עט̇ים
(טו) ואנת תציר אלי אבאיך בסלאם ותדפן בשיבה צאלחה
(טז) ואלג̇יל אלראבע ירג̇ע אלי ההונא אד̇ לם יכמל ד̇נב אלאמוריין אלי אלאן
(יז) פלמא גאבת אלשמס וכאנת אלדהמה פאד̇א בשביה תנור דכ̇אן ופליל נאר ג̇אז בין תלך אלאשטאר
(יח) פי ד̇לך אליום עהד אללה מע אברם עהדא קאילא לנסלך אעטי הד̇א אלבלד מן נהר מצר אלי אלנהר אלכביר נהר אלפראת
(יט) אלקיניין ואלקניזיין ואלקדמוניין
(כ) ואלחיתיין ואלפריזיין ואלשג̇עא
(כא) ואלאמוריין ואלכנעאניין ואלג̇רג̇שיין ואליבוסיין
<h3>פרק טז</h3>
(א) ושרי זוג̇ה אברם לם תלד לה וכאן להא אמה מצריה אסמהא הג̇ר
(ב) פקאלת לאברם הוד̇א קד מנעני אללה מן אלולאדה אדכ̇ל אלי אמתי לעל יבנא ביתי מנהא פקבל אברם קול שרי
(ג) פאכ̇ד̇ת שרי זוג̇ה אברם הג̇ר אלמצריה אמתהא בעד עשר סנין מן מקאם אברם פי בלד כנעאן פאעטתהא לאברם זוג̇הא לתכון לה זוג̇ה
(ד) פדכ̇ל אלי הג̇ר פחמלת פלמא ראת אנהא קד חמלת האנת סידתהא ענדהא
(ה) פקאלת שרי אלי אברם ט̇למי עליך אעטיתך אמתי בחג̇רך פלמא ראת אנהא קד חמלת הנת ענדהא יחכם אללה ביני ובינך
(ו) קאל אברם לשרי הוד̇א אמתך פי ידך אצנעי בהא מא חסן ענדך פעד̇בתהא שרי חתי הרבת מן בין ידיהא
(ז) ווג̇דהא מלאך אללה עלי עין מא פי אלבריה עלי אלעין פי טריק חג̇ר אלחיג̇אז
(ח) קאל יא הג̇ר אמה שרי מן אין תג̇י ואלי אין תמצ̇י קאלת מן בין ידי שרי סידתי אנא הארבה
(ט) וקאל להא מלאך אללה ארג̇עי אלי סידתך ואסתכ̇דמי תחת ידיהא
(י) ת̇ם קאל להא מלאך אללה כת̇רא אכת̇ר נסלך חתי לא יחצי מן אלכת̇רה
(יא) ת̇ם קאל להא הא אנת חאמל תלדין אבנא ותסמיה אסמעאל אד̇ סמע אללה לצ̇עפך
(יב) והו יכון וחשיא מן אלנאס ידה פי אלכל ויד אלכל פיה ובחצ̇רה ג̇מיע אכ̇ותה יסכן
(יג) פסמת אסם אללה אלמתג̇לי אליהא אנת אלטאיק אלנאט̇ר לאנהא קאלת אני ראית ההנא רחמתך בעד ראיי אלשקא
(יד) ולד̇לך סמית אלביר ביר ללחי אלנאט̇ר הוד̇א היא בין רקים ובין ברד
(טו) ת̇ם ולדת הג̇ר לאברם אבנא פסמא אברם אבנה אלד̇י ולדתה הג̇ר אסמאעיל
(טז) וכאן אברם אבן סת ות̇מאנין סנה הין ולדת הג̇ר לאברם אסמאעיל
<h3>פרק יז</h3>
(א) פלמא צאר אברם אבן תסע ותסעין סנה תג̇לא לה אללה וקאל לה אנא אלטאיק אלכאפי אסלך פי טאעתי וכן צחיחא
(ב) ואג̇על עהדי ביני ובינך ואכת̇רך ג̇דא ג̇דא
(ג) פוקע אברם עלי וג̇הה וכ̇אטבה אללה קאילא
(ד) האנא ג̇אעל עהדי מעך ותכון אבא ג̇מהור אלאמם
(ה) ולא יסמי איצ̇א אסמך אברם בל יכון אסמך אברהם לאני ג̇עלתך אבא ג̇מהור אלאמם
(ו) ואנמיך ג̇דא ג̇דא ואג̇על מנך אממא ומלוך מנך יכ̇רג̇ון
(ז) ואת̇בת עהדי ביני ובינך ונסלך בעדך לאג̇יאלהם עהד אלדהר לאכון לך אלאהא ולנסלך בעדך
(ח) ואעטיך ונסלך בעדך בלד סכנאך ג̇מיע בלד כנען חוז אלדהר ואכון להם אלאהא
(ט) ת̇ם קאל אללה לאברהם ואנת פאחפט̇ עהדי אנת ונסלך בעדך לאג̇אלהם
(י) הד̇א עהדי אלד̇י תחפט̇וה ביני ובינכם ונסלך בעדך יכ̇תתן מנכם כל רג̇ל
(יא) פאד̇א תכ̇תנון קלפה אחלילכם תכון עלאמה עהדי ביני ובינכם
(יב) ואבן ת̇מניה איאם יכ̇תתן כל ד̇כר מנכם לאג̇אלכם אלמולוד פי מנאזלכם ואלמשתרי בת̇מן מן כל גריב אלד̇י ליס הו מן נסלך
(יג) בל תכ̇תן אלמולוד פי ביתך ואלמשתרי לך בת̇מן ויכון עהדי פי אבדאנכם עהד אלדהר
(יד) ואי רג̇ל אקלף לא יכ̇תן אלקלפה מן בדנה ינקטע ד̇לך אלרג̇ל מן קומה למא פסך̇ עהדי
(טו) ת̇ם קאל אללה לאברהים שרי זוג̇תך לא תסמהא שרי בל סמהא שרה
(טז) פאני אבארך פיהא וארזקך מנהא אבנא ואבארך פיהא ויכון מנהא אמה ומלוך אלשעוב מנהא יכ̇רג̇ון
(יז) פוקע אברהים עלי וג̇הה וצ̇חך וקאל פי נפסה אלאבן מאיה סנה יולד וסארה בנת תסעין סנה תלד
(יח) פקאל אברהים בין ידי אללה לית יסמעיל יחיא בין ידיך
(יט) קאל אללה לה לכן סארה זוג̇תך סתלד לך אבנא ותסמיה אסחק ואת̇בת עהדי מעה עהד אלדהר ולנסלה בעדה
(כ) ופי אסמאעיל קד סמעתך הא אנא קד בארכתה לאת̇מרה ואכת̇רה ג̇דא ג̇דא ואת̇ני עשר שריפא יולד ואג̇על מנה אמה עט̇ימה
(כא) ועהדי את̇בתה מע אסחק אלד̇י תלד לך סארה פי מת̇ל הד̇א אלוקת פי אלסנה אלאכ̇רי
(כב) פלמא פרג מן מכ̇אטבתה ארתפע נור אללה ען אברהם
(כג) פאכ̇ד̇ אברהים אסמאעיל אבנה וג̇מיע אלמולודין פי מנזלה ואלמשתרין בת̇מנה כל רג̇ל מן אהל בית אברהים פכ̇תן אלקלפה מן אבדאנהם פי ד̇את ד̇לך אליום כמא אמרה אללה
(כד) וכאן אברהים אבן תסע ותסעין סנה חין כ̇תן אלקלפה מן בדנה
(כה) ואסמאעיל אבנה אבן ת̇לאת̇ עשר סנה חין כ̇תן אלקלפה מן בדנה
(כו) פי ד̇את ד̇לך אליום אכ̇תתן אברהים ואסמעיל אבנה
(כז) וכל רג̇ל פי מנזלה אלמולוד פיה ואלמשתרי בת̇מנה כל גריב אכ̇תתנו מעה
<h3>פרק יח</h3>
(א) ותג̇לי לה אללה פי מרג̇ ממרא והו ג̇אלס פי באב אלכ̇בא ענד חמא אלנהאר
(ב) ורפע עיניה פנט̇ר פאד̇א בת̇לת̇ה נפר וקוף אמאמה פלמא ראהם חאצ̇ר תלקאהם מן באב אלכ̇בא וסג̇ד אלי אלארץ̇
(ג) וקאל ברגבה יא ולי אללה אן וג̇דת חט̇אא ענדך פלא תג̇ז ען עבדך
(ד) יקדם לכם קליל מן מא ואגסלו ארג̇לכם ואסתנדו תחת אלשג̇רה
(ה) ואקדם כסרה מן כ̇בז ואסנדו קלובכם בעד ד̇לך תמצ̇ון פאנכם עלי ד̇לך עברתם ען עבדכם קאלו כד̇לך אצנע כמא קלת
(ו) פסרע אברהים אלי אלכ̇בא אלי סארה פקאל אסרעי בת̇לת̇ אצוע מן דקיק אלסמיד אעג̇ניה ואצנעיה מלילא
(ז) ואלי אלבקר חאצ̇ר אברהים פאכ̇ד̇ עג̇לא מן אלבקר רכ̇צא וטיבא ודפעה אלי אלגלאם ואסתעג̇לה באצלאחה
(ח) ת̇ם אכ̇ד̇ סמנא ולבנא ואלעג̇ל אלד̇י אצלחה וג̇על בין אידיהם והו ואקף אמאמהם תחת אלשג̇ר פאכלו
(ט) ת̇ם קאלו לה אין סארה זוג̇תך קאל הוד̇א הי פי אלכ̇בא
(י) קאל סארג̇ע אליך פי מת̇ל הד̇א אלוקת מן קאבל והוד̇א אבן לסארה זוג̇תך וסארה תסמע ענד באב אלכ̇בא והוא וראה
(יא) ואברהים וסארה שאכ̇א וטענא פי אלסן ואנתהי אן יכון לסארה סביל כאלנסא
(יב) פצ̇חכת סארה פי נפסהא קאילה בעד מא בלית יכון לי זי וסידי שיך̇
(יג) פקאל אללה לאברהים לם צ̇חכת סארה קאילה איקינא אלד וקד שכ̇ת
(יד) הל יכ̇פי ענד אללה שי סארג̇ע אליך פי מת̇ל הד̇א אלוקת מן קאבל ולסארה אבן
(טו) פג̇חדת סארה פי נפסהא קאילה לם אצ̇חך אד̇ כ̇אפת פקאל לא בל קד צ̇חכת
(טז) ת̇ם קאם אלקום מן ת̇ם ואשרפו קבאלה סדום ואברהים מעהם לישיעהם
(יז) פקאל אללה הל אכ̇פי אנא ען אברהים מא אנא צאנעה
(יח) ואברהים סיכון מנה אמה כבירה עט̇ימה ויתבארך בה ג̇מיע אמם אלארץ̇
(יט) ואנא אעלם באנה סיאמר בניה ואלה בעדה ויחפט̇ון טריק אללה ליעמלו באלעדל ואלחכם בסבב אן יופי אללה לאברהים במא ועדה
(כ) פקאל אללה צראך̇ סדום ועמורה קד כת̇ר וכ̇טיתהם קד עט̇מת ג̇דא
(כא) אורד אלאן אמרא מוג̇לא ואנט̇רו אכצראכ̇הם אלואצל אלי צנע ג̇מלתהם אם לא
(כב) ת̇ם ולי מן ת̇ם אלקום ומצ̇ו אלי סדום ואברהים עאדה ואקף בין ידי אללה
(כג) פתקדם אברהים וקאל איקינא תסיף אלצאלח מע אלטאלח
(כד) לעל יוג̇ד כ̇מסון צאלחא פי אלקריה איקינא תסיפהם ולא תצפח ענהם בסבב אלכ̇מסין צאלחא אלד̇ין פי מא בינהם
(כה) ואנת מעאד̇ מן אן תצנע מת̇ל הד̇א אלאמר אן תסיף אלצאלח מע אלטאלח פיכון אלצאלח כאלטאלח אנת מעאד̇ אחאכם ג̇מיע אלעאלם לא יעמל באלחכם
(כו) פקאל אללה אן וג̇דת פי סדם כ̇מסין צאלחא פי מא בינהם צפחת ען ג̇מיע אהל אלמוצ̇ע בסבבהם
(כז) פאג̇אבה אברהים פקאל הוד̇א קד אמענת פי אלכלאם בין ידי אללה ואנא תראב או רמאד
(כח) לעל ינקצון מן אלכ̇מסין צאלחא כ̇מסה אתהלך בסבב אלכ̇מסה ג̇מיע אלבלד קאל לא אהלכהם אן וג̇דת כ̇מסה וארבעין
(כט) ועאוד איצ̇א בכלמה פקאל לעל יוג̇ד ת̇ם ארבעון קאל לא אצנע שיא בסבב אלארבעין
(ל) קאל לא יצעב בין ידי אללה אן אתכלם לעל יוג̇ד ת̇ם ת̇לת̇ון קאל לא אצנע שיא אן וג̇דת ת̇ם ת̇לת̇ין
(לא) קאל הוד̇א קד אמענת פי אלכלאם בין ידי אללה לעל יוג̇ד ת̇ם עשרון קאל לא אהלכהם בסבב אלעשרין
(לב) קאל לא יצעב בין ידי אללה חתי אתכלם הד̇ה אלמרה פקט לעל יוג̇ד ת̇ם עשרה קאל לא אהלכהם בסבב אלעשרה
(לג) וארתפע נור אללה כמא פרג מן סכ̇אטבה אברהים ואברהים רג̇ע אלי מוצ̇עה
<h3>פרק יט</h3>
(א) ת̇ם דכ̇ל אלמלכאן אלי סדום וקת אלעשא ולוט ג̇אלס עלי באב סדם פלמא ראהמא קאם תלקאהמא וסג̇ד עלי וג̇הה עלי אלארץ̇
(ב) וקאל ברגבה יה סידי מילא אלאן אלי בית עבדכמא וביתא ואגסלא ארג̇לכמא ותדלג̇אן ותמצ̇אן פי טריקכמא קאלא לא אלא פי אלרחבה נבית
(ג) חתי אלח עליהמא ג̇דא פמאלא אליה ודכ̇לא מנזלה פצנע להם מג̇לסא וכ̇בז פטירא פאכלו
(ד) קבל אן ינצ̇ג̇עו פאד̇א באהל אלקריה אהל סדום קד אחאטו באלמנזל מן שאב אלי שיך̇ וג̇מיע אלקום אלד̇י פי נאחיתה
(ה) פדעו בלוט וקאלו לה אין אלקום אלד̇ין דכ̇לו אליך אלילה אכ̇רג̇הם אלינא חתי נואקעהם
(ו) פכ̇רג̇ אליהם לוט אלי אלבאב וסד אלמצראע וראה
(ז) קאל יא אכ̇ותי לא תסיו אליהם
(ח) הוד̇א לי אבנתאן לם יערפא רג̇לא אכ̇רג̇המא אליכם ואצנעו בהמא מא חסן ענדכם עדא להאולי אלקום לא תצנעו שיא לאנהם דכ̇לו תחת ט̇ל סקפי
(ט) פקאלו תקדם אלי ההנא ת̇ם קאלו ואחד ג̇א ליסכן מענא וצאר יחכם עלינא אלאן נסי אליך אכת̇ר מנהם פאלחו עלי לוט ג̇דא ותקדמו ליכסרו אלמצראע
(י) פמד אלקום אידיהם ואדכ̇לו לוט אליהם אלי אלבית וגלקו אלמצראע
(יא) ואלקום אלד̇י בבאב אלבית צ̇רבוהם באלעשא מן שאב אלי שיך̇ פעג̇צו ען וג̇וד אלבאב
(יב) וקאלו אלקום ללוט מן לך ההנא איצ̇א מן צהר ובניך ובנאתך וג̇מיע מא לך פי אלבלד אכ̇רג̇ה מן הד̇א אלמוצ̇ע
(יג) לאנא מהלכון הד̇א אלמוצ̇ע למא עט̇ם צראכ̇הם בין ידי אללה פבעת̇נא לנהלכהם
(יד) פכ̇רג̇ לוט וכלם אצהארה אלמתזוג̇ן בבנאתיה וקאל להם קומו אכ̇רג̇ו מן הד̇א אלמוצ̇ע לאן אללה מהלכה פכאן ענדהם כאללאעב
(טו) פלמא כאן ענד טלוע אלפג̇ר אלח אלמלאיכה עלי לוט קאילין קם כ̇ד̇ זוג̇תך ואבנתיך אלמוג̇ודתין כילא תנסאף בד̇נוב אהל אלבלד
(טז) פתלבת̇ ואמסך אלקום בידה וביד זוג̇תה ויד אבנתיה בשפקה אללה עליה פאכ̇רג̇וה וודעוה כ̇ארג̇ אלקריה
(יז) פלמא אכ̇רג̇הם אלי ברא קאל לה אנג̇ בנפסך לא תלתפת וראך ולא תקף פי שי מן אלמרג̇ ותכ̇לץ אלי אלג̇בל כילא תנסאף
(יח) פקאל לוט להמא ברגבה לא יא רסולי אללה
(יט) הוד̇א קד וג̇ד עבדך חטיא ענדך וכת̇רת פצ̇לך אלד̇י צנאעתה מעי לתחיי נפסי ואנא לא אטיק אלתכ̇לץ אלי אלג̇בל כילא תלחקני אלבליה פאמות
(כ) הוד̇א הד̇ה אלקריה קריבה אן יהרב אליהא והי צגירה פאתכ̇לץ אליהא עלי אנהא צגירה ותחיא נפסי
(כא) קאל לה הוד̇א קד שפעתך פי הד̇א אלאמר איצ̇א לילא אקלב אלקריה אלתי סאלת פיהא
(כב) אסרע תכ̇לץ אלי ת̇ם פאני ליס אטיק אן אצנע שיא אלי אן תדכ̇להא אלי ת̇ם לד̇לך סמית אלקריה זגר
(כג) אלשמס כ̇רג̇ת עלי אלארץ̇ ולוט דכ̇ל אלי זגר
(כד) ואללה אמטר עלי סדום ועלי עמרה כבריתא ונארא מן ענדה מן אלסמא
(כה) פקלב תלך אלקרי וסאיר אלמרג̇ וג̇מיע סכאנהא חתי נבאת אלארץ̇
(כו) פאלתפתת זוג̇תה וראה פצארת נצבה מלח
(כז) פאדלג̇ אברהים באלגדאה אלי אלמוצ̇ע אלד̇י וקף ת̇ם בין ידי אללה
(כח) פאשרף עלי וג̇ה סדם ועמרה וסאיר ארץ̇ אלמרג̇ פנט̇ר פאד̇א קד צעד דכ̇אנהא כקתאר אלאתון
(כט) ולמא אהלך אללה קרי אלמרג̇ ד̇כר אללה אברהים פאטלק ללוט מן וסט אלמקלב בעד מא קלב אלקרי אלתי כאן יסכנהא לוט
(ל) פצעד לוט מן זגר ואקאם פי אלג̇בל ואבנתאה מעה אד̇ כ̇אף אן יקים פי זגר פקאם פי אלמגארה הו ואבנתאה
(לא) וקאלת אלכברי ללצגרי אבונא שיך̇ וליס רג̇ל פי אלבלד ידכ̇ל אלינא כסביל אלנאס
(לב) תעאלי נסקי אבאנא כ̇מרא ונצ̇אג̇עה ונסתבקי מן אבנא נסלא
(לג) פסקתא אבאהמא כ̇מרא פי תלך אללילה וג̇את אלכברי פצ̇אג̇עתה ולם יעלם בניאמהא וקיאמהא
(לד) פלמא כאן מן גד קאלת אלכברי ללצגרי הוד̇א צ̇אג̇עת אמס אבי פנסקיה כ̇מרא אללילה איצ̇א ותעאלי צ̇אג̇עיה ואסתבקי מנה נסלא איצ̇א
(לה) פסקתא פי תלך אללילה אבהאמא כ̇מרא וקאמת אלצגרי פצ̇אג̇עתה ולם יעלם בניאמהא ולא בקיאמהא
(לו) פחמלתא אבנתא לוט מן אביהמא
(לז) וולדת אלכברי אבנא ואסמתה מאב הו אבו אלמואביין אלי אליום
(לח) ואלצגרי איצ̇א ולדת אבנא ואסמתה בן עמי והו אבו בני עמאן אלי אליום
<h3>פרק כ</h3>
(א) ת̇ם רחל מן ת̇ם אברהים אלי בלד אלקבלה ואקאם בין רקים ובין ג̇פאר וסכן פי אלכ̇לוץ
(ב) ולמא קאל אברהים ען סארה זוג̇תה הי אכ̇תי בעת̇ אבימלך מלך אלכ̇לוץ פאכ̇ד̇הא
(ג) פג̇א מלאך אללה אלי אבימלך פי חלם אלליל פקאל לה אנך מית בסבב אלאמראה אלתי אכ̇ד̇תהא והי ד̇את בעל
(ד) ואבימלך לם ידן מנהא פקאל יא רב אאנסאנא צאלחא תקתל
(ה) אליס הו קאל לי אכ̇תי הי והי איצ̇א קאלת הו אכ̇י בצחה קלבי ובנקא כפי צנעת ד̇לך
(ו) פקאל לה מלאך אללה פי אלחלם אנא איצ̇א קד עלמת אן בצחה קלבך צנעת ד̇לך וצדדתך באלתעריף ען אן תכ̇טי לי ולד̇לך לם אדעך אן תדנו מנהא
(ז) ואלאן ארדד זוג̇ה אלרג̇ל אנה נבי וידעו לך פתחיא ואן לם תרדהא אעלם אנך האלך אנת וג̇מיע מא לך
(ח) ואדלג̇ אבימלך באלגדאה ודעא בג̇מיע קואדה וכלמהם בג̇מיע הד̇א אלכלאם פפזע אלקום ג̇דא
(ט) ת̇ם דעא אבימלך באברהים וקאל לה מא צנעת בנא ומא אכ̇טית לך אד̇ ג̇לבת עלי ועלי ממלכתי כ̇טיה עט̇ימה אעמאל לם יצנע מת̇להא צנעתהא מעי
(י) וקאל אבימלך לאברהים מא ראית אד̇ צנעת הד̇א אלאמר
(יא) וקאל אברהים אני קלת לעל ליס כ̇וף אללה פי הד̇א אלמוצ̇ע פיקתלוני בסבב זוג̇תי
(יב) ועלי אלחקיקה הי קריבתי מן אבי לכן ליס מן אמי פצארת לי זוג̇ה
(יג) פלמא אכ̇תלעני אללה מן בית אבי קלת להא הד̇א פצ̇לך אלד̇י תצנעינה מעי פי כל מוצ̇ע נדכ̇ל אליה קולי עני הו אכ̇י
(יד) פאכ̇ד̇ אבימלך גנמא ובקרא עבידא ואמאא ואעטי אברהים ורד אליה שרה זוג̇תה
(טו) וקאל אבימלך הוד̇א בלדי בין ידיך אין מא צלח לך אקם פיה
(טז) ולשרה קאל קד אעטית אלף דרהם פצ̇ה אכ̇אך תכון לך כסוה חסנה לכל מן מעך והוד̇א אלכל חיאלך
(יז) ת̇ם דעא אברהים אלי אללה פאעפי אללה אבימלך וזוג̇תה ואמאה פולדן
(יח) לאן אללה כאן קד תואעד בחבס כל בטן מן אלאבימלך בסבב שרה זוג̇ה אברהים
<h3>פרק כא</h3>
(א) ת̇ם ד̇כר אללה סארה כמא קאל וצנע אללה לסארה כמא ועד
(ב) פחמלת וולדת סארה לאברהים אבנא פי שיכ̇וכ̇תה פי אלוקת אלד̇י קאל לה אללה
(ג) פסמא אברהים אבנה אלמולוד לה אלד̇י ולדתה לה סארה אסחק
(ד) וכ̇תן אברהים אבנה אבן ת̇מניה איאם כמא אמרה אללה
(ה) וכאן אברהים אבן מאיה סנה חין ולד לה אסחק אבנה
(ו) וקאלת סארה קד צנע אללה לי סרורא כל מן סמע פרח לי
(ז) ת̇ם קאלת מן קאל לאברהים אן סארה תרצ̇ע אבנא אד̇ ולדת אבנא פי שיכ̇וכ̇תה
(ח) ת̇ם כבר אלצבי ופטם פצנע אברהים מג̇לסא עט̇ימא פי יום פטם אסחק
(ט) ת̇ם ראת סארה אבן הג̇ר אלמצריה אלד̇י ולדתה לאברהים לאעבא
(י) פקאלת לה אטרד הד̇ה אלאמה ואבנהא פאנה לא ירת̇ מע אבני אסחק
(יא) פשק אלאמר ג̇דא עלי אברהים בסבב אבנה
(יב) וקאל לה אללה לא ישק עליך אמר אלצבי ואמר אמתך כל מא תקולה לך סארה אקבל מנהא פאן מן אסחק ידעי לך אלנסל
(יג) ואבן אלאמה איצ̇א אציר מנה אמה פאנה נסלך
(יד) ואדלג̇ אברהים באלגדאה ואכ̇ד̇ טעאמא וקרבה מא פדפעהמא אלי הג̇ר וציר עלי ענקהא ואעטאהא אלצבי ואטלקהא ומצ̇ת פצ̇לת פי בריה ביר סבע
(טו) ופני אלמא מן אלקרבה פטרחת אלצבי תחת בעץ̇ אלשג̇ר
(טז) ומצ̇ת פג̇לסת חד̇אה בעידא כגלוה קוס לאנהא קאלת לא ארא מותה פג̇לסת חד̇אה ורפעת צותהא ובכת
(יז) פסמע אללה צות אלצבי ונאדא מלאך בהג̇ר מן אלסמא וקאל להא מא לך יא הג̇ר לא תכ̇אפי אן אללה קד סמע צות אלצבי חית̇ הו ת̇ם
(יח) קומי פאחמליה ואמסכי ידך עליה פאני אציר מנה אמה כבירה
(יט) פכשף אללה ען בצרהא וראת ביר מא ומצ̇ת ומלאת אלקרבה מאא ואסקת אלצבי
(כ) וכאן אללה מעה חתי כבר פאקאם פי אלבריה וכאן ראמי קוס
(כא) ואקאם פי בריה פארן ואתכ̇ד̇ת לה אמה זוג̇ה מן בלד מצר
(כב) פלמא כאן פי ד̇לך אלוקת קאל אבימלך ופיכל רייס ג̇ישה לאברהים קאילא אללה מעך פי ג̇מיע מא תצנעה
(כג) ואלאן אחלף לי באללה ההנא אנך לא תגדר בי ובנסלי ובעקבי כאלאחסאן אלד̇י צנעתה מעך תצנעה מעי ומע אלבלד אלד̇י סכנתה
(כד) וקאל אברהים אנא אחלף
(כה) וובך̇ אברהים אבימלך בסבב ביר אלמא אלתי גצבוהא עבידה
(כו) וקאל אבימלך לם אעלם מן צנע הד̇א אלאמר ואנת לם תכ̇ברני ואנא איצ̇א לם אסמע אלא אליום
(כז) ת̇ם אכ̇ד̇ אברהים גנמא ובקרא ואעטי אבימלך ועהדא ג̇מיעא עהדא
(כח) פאוקף אברהים סבע נעאג̇ מן אלגנם וחדהן
(כט) וקאל אבימלך לאברהים מא הד̇ה אלסבע נעאג̇ אלתי אוקפת וחדהן
(ל) וקאל אן תאכ̇ד̇הא מן ידי לקבל אן תכון לי שאהדה אני חפרת הד̇ה אלביר
(לא) ולד̇לך סמי אלמוצ̇ע ביר סבע לאנהמא ת̇ם חלפא ג̇מיעא
(לב) פלמא קטעו עהדא פי ביר סבע קאם אבימלך ופיכל ריס ג̇ישה ורג̇עו אלי בלד אלפלסטין
(לג) וגרס גרסא פי ביר סבע ודעי ת̇ם באסם אללה רב אלעאלם
(לד) וסכן אברהים פי בלד פלסטין איאמא כת̇ירה
<h3>פרק כב</h3>
(א) פלמא כאן בעד הד̇ה אלאמור אמתחן אללה אברהים וקאל לה יא אברהים קאל לביך
(ב) קאל כ̇ד̇ אבנך וחידך אלד̇י תחבה הו אסחק ואמץ̇ בה אלי בלד אלעבאדה ואצעדה ת̇ם קרבאנא עלי אחד אלג̇באל אלד̇י אקול לך
(ג) ואדלג̇ אברהים באלגדאה ואסרג̇ חמארה ואכ̇ד̇ גלאמיה מעה ואסחק אבנה ושקק חטבא ללקרבאן וקאם ומצ̇א אלי אלמוצ̇ע אלד̇י קאל לה אללה
(ד) ולמא כאן פי אליום אלת̇אלת̇ רפע אברהים עיניה וראי אלמוצ̇ע מן בעיד
(ה) פקאל אברהים לגלאמיה אג̇לסא הנא מע אלחמאר ואנא ואלגלאם נמצ̇י אלי ההנא ונסג̇ד ונרג̇ע אליכמא
(ו) פאכ̇ד̇ אברהים חטב אלקרבאן וצירה עלי אסחק אבנה ואכ̇ד̇ בידיה אלנאר ואלסכין ומצ̇יא ג̇מיעא
(ז) וקאל אסחק לאברהים אביה וקאל לה יא אבתאה קאל לביך יא בני קאל הוד̇א אלנאר ואלחטב ואין אלחמל ללקרבאן
(ח) קאל אברהים אללה יט̇הר אלחמל ללקרבאן יא בני ומצ̇יא ג̇מיעא
(ט) חתי ג̇או אלי אלמוצ̇ע אלד̇י קאל לה אללה פבנא ת̇ם אברהים אלמד̇בח ונט̇ם אלחטב וכתף אסחק אבנה וצירה עלי אלמד̇בח פוק אלחטב
(י) ומד אברהים ידיה ואכ̇ד̇ אלסכין ליד̇בח אבנה
(יא) פנאדאה מלאך אללה מן אלסמא וקאל יא אברהים יא אברהים קאל לביך
(יב) פקאל לא תמד ידך אלי אלגלאם ולא תצנע בה שיא פאני אלאן ערפת אלנאס אנך תקי אללה ולם תצד אבנך וחידך עני
(יג) ת̇ם רפע אברהים עיניה בעד ד̇לך פאד̇א בכבש מלתחמה פי שעב אלשג̇רה קרנאה פמצ̇י פאכ̇ד̇ה פקרבה קרבאנא בדל אבנה
(יד) וסמי אברהים ד̇לך אלמוצ̇ע אללה יתג̇לא כמא יקאל אליום פי הד̇א אלג̇בל אללה יתג̇לא
(טו) ת̇ם נאדא מלאך אללה באברהים ת̇אניה מן אלסמא
(טז) וקאל באסמי קסמת יקול אללה אנך לאג̇ל מא צנעת הד̇א אלאמר ולם תצדד אבנך וחידך עני
(יז) לאבארכן פיך ואכת̇רן נסלך ככואכב אלסמא וכאלרמל אלד̇י עלי שאטי אלבחר ויחוז נסלך קרי אעדאיה
(יח) ויתבארך בנסלך ג̇מיע אמם אלארץ̇ ג̇זא מא קבלת קולי
(יט) ת̇ם רג̇ע אברהים אלי גלאמיה פקאמו ומצ̇ו אג̇מעין אלי ביר סבע ואקאם ת̇ם
(כ) פלמא כאן בעד הד̇ה אלאמור אכ̇בר אברהים וקיל לה הוד̇א קד ולדת מלכה הי איצ̇א בנין לנחור אכ̇יך
(כא) עוץ בכרה ובוז אכ̇אה וקמואל אבא ארם
(כב) וכשד וחזו ופלדש וידלף ובתואל
(כג) ובתואל אולד רבקה האולי אלת̇מאניה ולדתהם מלכה לנחור אכ̇י אברהים
(כד) ואמתה אסמהא ראומה וולדת איצ̇א הי טבח וגחם ותחש ומעכה
<h3>פרק כג</h3>
(א) וכאן עמר סארה מאיה וסבע ועשרין סנה סני חיותהא
(ב) ומאתת סארה פי קריה ארבע הי חברי פי בלד כנעאן פאקבל אברהים ינדבהא ויבכיהא
(ג) ת̇ם קאם אברהים מן חצ̇רה מיתה וכלם בני חת קאילא
(ד) אנא גריב וצ̇יף מעכם אעטוני חוז קבר מעכם ואדפן מיתי מן בין ידי
(ה) פאג̇אבו בנו חת לאברהים וקאלו לה
(ו) אסמע מנא יא סידנא אנת שריף אללה פי מא ביננא פי כ̇יר קבורנא אדפן מיתך וכל רג̇ל מנא לא יבכ̇ל עליך בקבר לה אן תדפן פיה מיתך
(ז) פקאם אברהים וסג̇ד שכרא לאהל אלבלד בני חת
(ח) ת̇ם כלמהם וקאל להם אן שאת אנפסכם אן אדפן מיתי מן בין ידי אסמעו מני ואשפעו לי ענד עפרון בן צחר
(ט) פי אן יעטיני אלמגארה אלמצ̇אעפה אלתי לה אלתי פי טרף צ̇יעתה בת̇מן כאמל יעטיניהא פי מא בינכם חוז קבר
(י) ועפרון ג̇אלס פי מא בין בני חת פאג̇אב עפרון אלחתי לאברהים בחצ̇רה בני חת וסאיר מן דכ̇ל פי באב קריתה קאילא
(יא) לא יא סידי אסמע מני אלצ̇יעה קד אעטיתהא לך ואלמגארה אלתי פיהא בחצ̇רה בני קומי אעטיתהא לך אדפן מיתך
(יב) פסג̇ד אברהים שכרא בחצ̇רה אהל אלבלד
(יג) ת̇ם כלם עפרון בחצ̇רתהם קאילא אמא אן אנת ליתך תסמע מני ואעטיך ת̇מן אלצ̇יעה אקבלהא מני חתי אדפן מיתי ת̇ם
(יד) פאג̇אבה עפרון וקאל לה
(טו) יא סידי אסמע מני רוצ̇ה תסאוי ארבע מאיה מת̇קאל פצ̇ה מא הי ביני ובינך אדפן פיהא מיתך
(טז) פלמא סמע אברהים ד̇לך מנה וזן לה אלפצ̇ה אלתי ד̇כרהא בחצ̇רה בני חת ארבע מאיה מת̇קאל פצ̇ה ג̇איזה פי אלתג̇אראת
(יז) פוג̇בת צ̇יעה עפרון אלמערופה באלמצ̇אעפה אלתי בחצ̇רה ממרא אלצ̇יעה ואלמגארה אלתי פיהא וג̇מיע אלשג̇ר אלתי פיהא ופי ג̇מיע תכ̇מהא מסתדירא
(יח) שראא לאברהים בחצ̇רה בני חת וסאיר מן דכ̇ל מן באב קריתהם
(יט) בעד ד̇לך דפן אברהים סארה זוג̇תה פי מגארה אלצ̇יעה אלמצ̇אעפה בחצ̇רה ממרא הי חברא פי בלד כנעאן
(כ) פוג̇בת אלצ̇יעה ואלמגארה אלתי פיהא לאברהים חוז קבר מן בני חת
<h3>פרק כד</h3>
(א) ולמא שאך̇ אברהים וטען פי אלסן ובארכה אללה פי כל שי
(ב) קאל אברהים לעבדה שיך̇ מנזלה אלמסלט עלי ג̇מיע מא לה אום אלאן בידך אלי עהדי
(ג) ואחלפך באללה רב אלסמאואת ואלארץ̇ אלא תאכ̇ד̇ זוג̇ה לאבני מן בנאת אלכנעאניין אלד̇ין אנא מקים פי מא בינהם
(ד) אלא אלי בלדי ומולדי תמצ̇י ותאכ̇ד̇ זוג̇ה לאבני אסחק
(ה) פקאל לה אלעבד לעל לא תשא אלאמראה אן תתבעני אלי הד̇א אלבלד הל ארד אבנך אלי אלבלד אלד̇י כ̇רג̇ת מנה
(ו) קאל לה אברהים אחד̇ר אן תרד אבני אלי ת̇ם
(ז) אללה רב אלסמא אלד̇י אכ̇רג̇ני מן בית אבי ומן ארץ̇ מולדי אלד̇י קאל לי ואקסם לי קאילא לנסלך אעטי הד̇א אלבלד הו יבעת̇ במלאכה בין ידיך פתאכ̇ד̇ זוג̇ה לאבני מן ת̇ם
(ח) ואן לם תואפק אלאמראה אלמג̇י כ̇לפך פתברו מן ד̇לך אלימין עדא אנך לא תרג̇ע אבני ת̇ם
(ט) פאומי אלעבד בידה אלי עהד אברהים מולאה וחלף לה עלי הד̇א אלאמר
(י) ת̇ם אכ̇ד̇ אלעבד עשרה ג̇מאל מן ג̇מאל מולאה ומצ̇א וכל כ̇יר מולאה מעה וקאם ומצ̇א אלי ארם נהרים אלי קריה נחור
(יא) פאנאך̇ אלג̇מאל כ̇ארג̇ אלקריה עלי ביר אלמא וקת אלעשא וקת כ̇רוג̇ אלנסא יסתקין
(יב) פקאל אללהם יא אלאה מולאי אברהים ופק בין ידי אליום חאג̇תי ואחסן בד̇לך אלי מולאי אברהים
(יג) האנא ואקף עלי עין אלמא ובנאת אהל אלקריה יכ̇רג̇ן ליסתקין מאא
(יד) פאיה ג̇אריה אקול להא מילי ג̇רתך חתי אשרב פתקול אשרב ואיצ̇א ג̇מאלך אסקי פקד ופקתהא לעבדך לאסחק ובהא אעלם אנך קד אחסנת אלי מולאי
(טו) פהו קבל אן יפרג מן כלאמה פאד̇א ברבקה קד כ̇רג̇ת אלתי ולדת לבתואל בן מלכה זוג̇ה נחור אכ̇י אברהים וג̇רתהא עלי כתפהא
(טז) ואלג̇אריה חסנה אלמנט̇ר ג̇דא בכר ורג̇ל לם יערפהא פנזלת אלי אלעין ומלאת ג̇רתהא וצעדת
(יז) פחאצ̇ר אלעבד תלקאהא וקאל אג̇רעיני אלאן קלילא מן ג̇רתך
(יח) קאלת אשרב יא סידי ואסרעת ואנזלת ג̇רתהא עלי ידהא ואסקתה
(יט) ולמא פרגת מן סקיה קאלת איצ̇א לג̇מאלך אסתקי אלי אן יכמל שרבהם
(כ) פאסרעת ופרגת ג̇רתהא פי אלסאקיה וחאצ̇רת איצ̇א אלי אלביר לתסתקי חתי אסתקת לכל ג̇מאלה
(כא) ואלרג̇ל מסתסק להא ממסך ליעלם הל אנג̇ח אללה טריקה אם לא
(כב) פלמא פרג אלג̇מאל מן שרבהם אכ̇ד̇ אלרג̇ל שנף ד̇הב וזנה נצף מת̇קאל פאעטאהא וג̇על סוארין עלי ידיהא וזנהמא עשרה מת̇אקיל ד̇הב
(כג) בעד מא קאל להא אכ̇בריני אבנה מן אנת הל אג̇ד פי בית אביך מוצ̇עא לנא נבית פיה
(כד) פקאלת לה אנא אבנה בתואל בן מלכה אלד̇י ולדתה לנחור
(כה) ת̇ם קאלת אלתבן ואלקת כת̇יר ענדנא ואיצ̇א מוצ̇ע ללמבית
(כו) ת̇ם כ̇ר אלרג̇ל וסג̇ד ללה
(כז) וקאל תבארך אללה אלאה מולאי אברהים אלד̇י לם יכ̇ל פצ̇לה ואחסאנה מן מולאי אנא פי טריק מסתקים סירני אללה אלי בית אכ̇י מולאי
(כח) ת̇ם חאצ̇רת אלג̇אריה ואכ̇ברת פי מנזל אמהא בהד̇ה אלאמור
(כט) ולרבקה אך̇ אסמה לבן פחאצ̇ר אלי אלרג̇ל אלי ברא אלי אלעין
(ל) ולמא ראי אלשנף ואלסוארין פי ידי אכ̇תה וסמע כלאמהא קאילה כד̇א קאל לי אלרג̇ל צאר אליה פאד̇א הו ואקף עלי אלג̇מאל עלי אלעין
(לא) פקאל אדכ̇ל יא מבארך אללה לם תקף ברא ואנא קד נג̇לת אלבית ואצלחת מוצ̇עא ללג̇מאל
(לב) פדכ̇ל אלרג̇ל אלמנזל וחל ען אלג̇מאל וטרח להא תבנא וקתא ואעטאה מאא ליגסל רג̇ליה וארג̇ל אלקום אלד̇ין מעה
(לג) ת̇ם ציר בין ידיה ליאכל פקאל לא אכל חתי אקול כלאמי קאל תכלם
(לד) קאל אנא עבד אברהים
(לה) ואללה בארך למולאי ג̇דא פעט̇ם ואעטאה גנמא ובקרא ופצ̇ה וד̇הבא ועבידא ואמא וג̇מאלא וחמירא
(לו) ת̇ם ולדת סארה זוג̇ה מולאי אבנא לה בעד שיכ̇וכ̇תהא פאעטאה ג̇מיע מא לה
(לז) פחלפני מולאי קאילא לא תאכ̇ד̇ זוג̇ה לאבני מן בנאת אלכנעאניין אלד̇ין אנא סאכן פי בלדהם
(לח) אלא אלי בית אבי תמצ̇י ואלי עשירתי ותאכ̇ד̇ זוג̇ה לאבני
(לט) פקלת למולאי פלעל לא תתבעני אלאמראה
(מ) פקאל לי אללה אלד̇י סלכת פי טאעתה יבעת̇ במלאכה בין ידיך וינג̇ח טריקך חתי תאכ̇ד̇ זוג̇ה לאבני מן עשירתי ומן בית אבי
(מא) חיניד̇ תברו מן חרג̇י אד̇א צרת אלי עשירתי ואן הם לא יעטוך כנת בריא מן חרג̇י
(מב) פג̇ית אליום אלי אלעין פקלת יא אללה אלאה מולאי אברהים אן כנת תנג̇ח טריקי אלד̇י אנא סאיר פיה
(מג) פהוד̇א אנא ואקף עלי עין אלמא פאיה ג̇אריה אלתי תכ̇רג̇ לתסתקי פאקול להא אסקיני קליל מא מן ג̇רתך
(מד) פתקול לי אשרב אנת ואיצ̇א לג̇מאלך אסתקי הי אלאמראה אלתי ופקהא אללה לאבן מולאי
(מה) אנא קבל אן אפרג מן אלכלאם פי נפסי פאד̇א ברבקה כ̇ארג̇ה וג̇רתהא עלי כתפהא פנזלת אלי אלעין ואסתקת פקלת להא אסקיני אלאן
(מו) פאסרעת ואנזלת ג̇רתהא ענהא וקאלת אשרב ואיצ̇א ג̇מאלך אסקי פשרבת וסקת אלג̇מאל.
(מז) ת̇ם סאלתהא וקלת להא בנת מאן אנת קאלת בנת בתואל בן נחור אלד̇י ולדתה לה מלכה פצירת אלשנף עלי אנפהא ואלסוארין עלי ידיהא
(מח) וכ̇ררת וסג̇דת ללה ובארכת אללה אלאה מולאי אברהים אלד̇י סירני פי טריק אלחק לאכ̇ד̇ אבנה אכ̇י מולאי לאבנה
(מט) ואלאן אן כנתם צאנעין פצ̇לא ואחסאנא מע מולאי אכ̇ברוני ואלא פאכ̇ברוני חתי אולי ימנה או יסרה
(נ) פאג̇אבה לבן ובתואל וקאלא מן ענד אללה כ̇רג̇ הד̇א אלאמר מא נטיק נכלמך פיה בשר ולא בכ̇יר
(נא) הוד̇א רבקה בין ידיך כ̇ד̇הא ואמץ̇ תכן זוג̇ה לאבן מולאך כמא ופק אללה
(נב) פלמא סמע עבד אברהים כלאמהם סג̇ד עלי אלארץ̇ ללה
(נג) ואכ̇רג̇ אלעבד אניה פצ̇ה ואניה ד̇הב ות̇יאבא פאעטא רבקה ופואכה אעטא אכ̇אהא ואמהא
(נד) ואכלו ושרבו הו ואלקום אלד̇ין מעה ובאתו פלמא קאמו באלגדאה קאל אטלקוני אלי מולאי
(נה) וקאל אכ̇והא ואמהא תקים אלג̇אריה ענדנא חולא או עשרה ובעד̇ ד̇לך תמצ̇י
(נו) קאל להם לא תוכ̇רוני ואללה קד אנג̇ח טריקי אטלקוני אמץ̇ אלי מולאי
(נז) קאלו נדעו באלג̇אריה ונסאלהא ען קולהא
(נח) פדעו ברבקה וקאלו להא אתמצ̇ין מע הד̇א אלרג̇ל קאלת נעם
(נט) פאטלקו רבקה אכ̇תהם ודאיתהא ועבד אברהים ורג̇אלה
(ס) ובארכו לרבקה וקאלו להא יא אכ̇תנא יכן מנך אלוף ורבואת ויחוזו בנוך קרי שאניהם
(סא) פקאמת רבקה וג̇ואריהא פרכבן אלג̇מאל ומצ̇ין מע אלרג̇ל פאכ̇ד̇ אלעבד רבקה ומצ̇י
(סב) וכאן אסחק קד ג̇א פי מג̇יה מן אלביר אלתי ללחי אלנאט̇ר והו מקים פי בלד אלקבלה
(סג) פכ̇רג̇ אסחק ליצלי פי אלצחרא ענד תולי אלליל פרפע עיניה פנט̇ר פאד̇א באלג̇מאל מקבלה
(סד) ולמא רפעת רבקה עיניהא וראת אסחק כאדת תסקט ען אלג̇מל
(סה) וקאלת ללעבד מן הד̇א אלרג̇ל אלסאיר פי אלצחרא תלקאנא קאל אלעבד הו מולאי פאכ̇ד̇ת אלקנאע ותגטת בה
(סו) ת̇ם קץ אלעבד עלי אסחק בג̇מיע אלאמור אלתי צנעהא
(סז) פאדכ̇להא אסחק אלי כ̇בא סארה אמה ואכ̇ד̇ רבקה וצארת לה זוג̇ה ואחבהא ותעזא אסחק בעד מות אמה
<h3>פרק כה</h3>
(א) ת̇ם עאד אברהים ואתכ̇ד̇ זוג̇ה ואסמה קטורה
(ב) וולדת לה זמרן ויקשן ומדן ומדין וישבק ושוח
(ג) ויקשן אולד שבא ודדן ובנו דדן כאנו אשורים ולטושים ולאמים
(ד) ובנו מדין עיפה ועפר וחנוך ואבידע ואלדעה כל האולי בנו קטורה
(ה) ואעטא אברהים ג̇מיע מא לה לאסחק
(ו) ולבני אלאמא אלתי לאברהים והב אברהים הבאת ואטלקהם ען אסחק אבנה ועאדה באק שרקא אלי בלד אלשרק
(ז) הד̇ה איאם סנין חיוה אברהים אלתי עאש מאיה וכ̇מס וסבעין סנה
(ח) ת̇ם תופי אברהים ומאת בשיבה צאלחה שיכ̇א קד שבע מן אלעמר וצאר אלי קומה
(ט) ודפנה אסחק ואסמאעיל אבנאה פי מגארה אלצ̇יעה אלמצ̇אעפה פי צ̇יעה עפרון בן צחר אלחתי אלד̇י בחצ̇רה ממרא
(י) אלצ̇יעה אלתי אשתראהא אברהים מן בני חת ת̇ם דפן אברהים וסארה זוג̇תה
(יא) ולמא כאן בעד מות אברהים בארך אללה פי אסחק אבנה ואקאם אסחק ענד אלביר ללחי אלנאט̇ר
(יב) והד̇א שרח תאליד אסמאעיל בן אברהים אלד̇י ולדתה הגר אלמצריה אמה סארה לאברהים
(יג) הד̇ה אסמא בני אסמאעיל באסמאיהם לתאלידהם בכר אסמאעיל נביות וקדר ואדבאל ומבשם
(יד) ומשמע ודומה ומשא
(טו) חדד ותימא יטור נפיש וקדמה
(טז) האולי הם בנו אסמאעיל והד̇ה אסמאהם פי ארבאצ̇הם וקצורהם את̇ני עשר שריפא לאממהם
(יז) והד̇ה סנו חיוה אסמאעיל אלתי עאש מאיה וסבע ות̇לת̇ין סנה ותופי ומאת וצאר אלי קומה
(יח) וסכנו מן זוילה אלי ג̇פאר אלד̇י בחצ̇רה מצר אלי אן תג̇י אלי אלמוצל בחצ̇רה ג̇מיע אכ̇ותה סכן
(יט) והד̇א שרח תאליד אסחק בן אברהים בעד מא כ̇ץ אברהים מן אולאדה אסחק
(כ) למא כאן אסחק אבן ארבעין סנה תזוג̇ ברבקה אבנה בתואל אלארמני מן פדן ארם אכ̇ת לבן אלארמני פכאנת לה זוג̇ה
(כא) ת̇ם שפע אסחק אלי אללה חיאל זוג̇תה אד̇ כאנת עאקרא פשפעה אללה פחמלת רבקה זוג̇תה
(כב) ת̇ם אזדחם אלאולאד פי בטנהא פקאלת לו עלמת אן אלאמר הכד̇א לם אטלבה ומצ̇ת לתלתמס עלמא מן ענד אללה
(כג) פקאל אללה להא אן אבוי אמתין פי בטנך וחזבין יתפרקאן מנהמא יתאיד אחדהמא מן אלאכ̇ר ואלכביר יכ̇דם אלצגיר
(כד) ולמא כמלת איאם ולאדתהא פאד̇א בתאמין פי בטנהא
(כה) פכ̇רג̇ אלאול אחמרי כלה ככסא מן שער פאסמוה עשו
(כו) ובעד ד̇לך כ̇רג̇ אכ̇וה וידה מאסכה פי עקב עשו ואסמי יעקוב וכאן אסחק אבן סתין סנה אד̇ ולדא
(כז) ת̇ם כבר אלגלאמאן פכאן עשו רג̇לא עאלמא באלציד רג̇לא צחרויא ויעקוב רג̇לא סאדג̇א מקימא פי אלאכ̇ביה
(כח) פאחב אסחק עשו למערפתה באלציד ורבקה אחבת יעקוב
(כט) ת̇ם טבך̇ יעקוב טביכ̇א פדכ̇ל עשו מן אלצחרא והו לגב
(ל) פקאל ליעקוב אטעמני אלאן מן הד̇א אלאחמר אלמחמר פאני לגב ולד̇לך אסמי עשו אלאחמרי
(לא) קאל יעקוב בעני אליום בכורתך
(לב) קאל עשו הוד̇א אנא סאלך אלי מות ולמא ד̇א לי בכורה
(לג) קאל אחלף לי פחלף לה ובאעה בכורתה
(לד) ואעטאה יעקוב כ̇בזא וטביכ̇א מן עדס פאכל ושרב וקאם פמצ̇י ואזדרי עשו באלבכורה
<h3>פרק כו</h3>
(א) ת̇ם כאן ג̇וע פי אלבלד סוי אלג̇וע אלאול אלד̇י כאן עלי עהד אברהים ומצ̇א אסחק אלי אבימלך מלך פלסטין אלי אלכ̇לוץ
(ב) פתג̇לא לה אללה פקאל לא תנזל אלי מצר אקם פי אלבלד אלד̇י אקול לך
(ג) ובאלעאג̇ל אסכן הד̇א אלבלד ואכון מעך ואבארך עליך פאני לך ולנסלך אעטי הד̇ה אלבלדאן ואפי באלקסם אלד̇י אקסמת לאברהים אביך
(ד) ואכת̇ר נסלך ככואכב אלסמא ואעטיהם ג̇מיע הד̇ה אלבלדאן ויתבארך בהם ג̇מיע אמם אלארץ̇
(ה) ג̇זא מא קבל אברהים קולי וחפט̇ מא אסתחפט̇תה מן רסומי ווצאיאי ושראיעי
(ו) פאקאם אסחק פי אלכ̇לוץ
(ז) ת̇ם סאלה אהל אלמוצ̇ע ען זוג̇תה פקאל הי אכ̇תי לאנה תכ̇וף אן יקול הי זוג̇תי קאילא כילא יקתלני אהל אלבלד עליהא אד̇ הי חסנה אלמנט̇ר
(ח) פלמא טאלת לה איאם מקאמה ת̇ם אטלע אבימלך מלך פלסטין מן כוה לה פנט̇ר פאד̇א אסחק ילאעב רבקה זוג̇תה
(ט) פדעא בה וקאל אד̇ הי זוג̇תך לם קלת הי אכ̇תי קאל אני תכ̇ופת אן אקתל בסבבהא
(י) קאל אבימלך מא ד̇א צנעת בנא ען קליל לו צ̇אג̇ע אחד קומנא זוג̇תך לג̇לבת עלינא את̇מא
(יא) פנאדי פי ג̇מיע אלקום קאילא מן אד̇א הד̇א אלרג̇ל או זוג̇תה פליקתל קתלא
(יב) ת̇ם זרע אסחק פי תלך אלארץ̇ פוג̇ד פי תלך אלסנה מאיה באלחזר ובארך אללה לה
(יג) פכת̇ר אלרג̇ל וכאן כל מא מר כת̇ר אלי אן עט̇ם ג̇דא
(יד) פצארת לה מאשיה גנם ובקר וחשם כת̇יר חתי חסדוה אלפלסטיניון
(טו) וג̇מיע אלאבאר אלתי חפרהא עביד אביה עלי עהד אברהים אביה כאן קד סדהא אלפלסטיניון ומלוהא תראבא
(טז) ת̇ם קאל אבימלך לאסחק אמץ̇ מן ענדנא פאנך קד עט̇מת מנא ג̇דא
(יז) פמצ̇א אסחק מן ת̇ם ונזל פי ואדי אלכ̇לוץ ואקאם ת̇ם
(יח) ת̇ם עאד פחפר אבאר אלמא אלתי כאנת חפרת פי איאם אברהים אביה וסדהא אלפלסטיניון בעד מותה וסמאהא באסמא כמא סמאהא אברהים אבוה
(יט) ולמא חפרו עביד אסחק פי אלואדי וג̇דו ת̇ם ביר מא נאבע
(כ) פכ̇אצם רעאה אלכ̇לוץ מע רעאה אסחק קאילין לנא אלמא פסמי אלביר שגלא למא אשתגלו מעה
(כא) וחפרו בירא אכ̇רי פכ̇אצמוה עליהא פסמאהא ד̇את אלענאד
(כב) ת̇ם אנתקל מן ת̇ם וחפר בירא אכ̇רי ולם יכ̇אצמוה עליהא פסמאהא ד̇את אלסעה וקאל אלאן יוסע אללה לנא וינמינא פי אלבלאד
(כג) ת̇ם צעד מן ת̇ם אלי ביר סבע
(כד) ותג̇לא לה אללה פי תלך אללילה וקאל אנא אלאה אברהים אביך לא תכ̇ף פאני מעך אבארך עליך ואכת̇ר נסלך בסבב אברהים עבדי
(כה) ובנא ת̇ם מד̇בחא ודעא באסם אללה ומד ת̇ם כ̇באה וכרו ת̇ם עביד אסחק בירא
(כו) ואבימלך צאר אליה מן אלכ̇לוץ ואחזת נדימה ופיכל רייס ג̇ישה
(כז) פקאל להם אסחק מא באלכם ג̇יתם אלי ואנתם שניתמוני וטרדתמוני מן ענדכם
(כח) קאל אנא ראינא אן אללה מעך פקלנא יכון אלאן חרג̇ ביננא ובינך ונעאהדך עהדא
(כט) אלא תצנע בנא שרא כמא לם נוד̇ך וכמא צנענא מעך כ̇ירא מחצ̇א ואטלקנאך בסלאם פאנת אלאן מבארך אללה
(ל) פצנע להם מג̇לסא אכלו פיה ושרבו
(לא) ואדלג̇ו באלגדאה פחלף כל אמר לאכ̇יה פאטלקהם אסחק ומצ̇ו מן ענדה בסלאם
(לב) ולמא כאן פי ד̇לך אליום ג̇או עביד אסחק פאכ̇ברוה בסבב אלביר אלד̇י חפרוה וקאלו לה קד וג̇דנא מאא
(לג) פסמאהא סבעה ולד̇לך אסם אלקריה ביר סבע אלי הד̇א אליום
(לד) ולמא כאן עשו אבן ארבעין סנה תזוג̇ באמראה אסמהא יהודית בנת בארי אלחתי ובשמת בנת אלון אלחתי
(לה) פכאנתא מכ̇אלפתי ראי אסחק ורבקה
<h3>פרק כז</h3>
(א) ת̇ם למא שאך̇ אסחק קאמתא עינאה מן אן ינט̇ר פדעא בעשו אבנה אלאכבר פקאל לה יא בני קאל לביך
(ב) קאל הוד̇א קד שכ̇ת ולם אעלם יום מותי
(ג) ואלאן אחמל אלתך סלאחך וקוסך ואכ̇רג̇ אלי אלצחרא וצד לי צידא
(ד) ואצלחה לי אלואנא כמא אחב ואתני בה אכל מנה לכי תבארכך נפסי קבל אן אמות
(ה) פסמעת רבקה חין כלם יצחק בד̇לך עשו אבנה פלמא מצ̇א עשו אלי אלצחרא ליצוד צידא יאתי בה
(ו) קאלת ליעקוב אבנהא קד סמעת אבאך יכלם עשו אכ̇אך קאילא
(ז) אתני בציד ואצלחה לי אלואנא אכל מנה חתי אבארכך בין ידי אללה קבל מותי
(ח) ואלאן יא בני אקבל מני מא אמרך בה
(ט) אמץ̇ אלי אלגנם וכ̇ד̇ לי מנהא ג̇דיין מן אלמאעז ג̇ידין אצלחהמא אלואנא לאביך כמא יחב
(י) פתדכ̇להמא אלי אביך ויאכל מנהא לכי יבארכך קבל מותה
(יא) קאל להא הוד̇א עשו אכ̇י רג̇ל שער ואנא רג̇ל אג̇רד
(יב) לעל יג̇סני אבי פאכון ענדה כאללאעב בה פאג̇לב עלי נפסי לענה ולא ברכה
(יג) קאלת לה אמה עלי אסתדפאע לענתך יא בני לכן אקבל מני ואמץ̇ וכ̇ד̇ לי ד̇לך
(יד) פמצ̇א ואכ̇ד̇ ואתי בה אלי אמה פאצלחת אמה אלואנא כמא אחב אבוה
(טו) ת̇ם אכ̇ד̇ת רבקה ת̇יאב עשו אבנהא אלאכבר אלפאכ̇רה אלתי מעהא פי אלבית פאלבסתהא יעקוב אבנהא אלאצגר
(טז) וג̇לוד אלג̇דיין אלבסתהא עלי ידיה ועלי מלוסה חלקה
(יז) ואעטתה אלאלואן מע אלכ̇בז אלד̇י צנעתה
(יח) פדכ̇ל אלי אביה וקאל יא אבי קאל לביך מן אנת יא בני
(יט) קאל יעקוב לאביה אנא עשו בכרך צנעת כמא אמרתני קם פאג̇לס וכל מן צידי לכי תבארכני נפסך
(כ) קאל מא ד̇א אסרעת אלוג̇וד יא בני קאל לאן אללה רבך ופק בין ידי
(כא) קאל אסחק תקדם חתי אג̇סך יא בני הל אנת אבני עשו אם לא
(כב) פתקדם יעקוב לאסחק פג̇סה וקאל אלצות צות יעקוב ואלידאן ידא עשו
(כג) ולם ית̇בתה אד̇ כאנתא ידאה כידי עשו שעראניתין פבארכה
(כד) בל קאל לה אנת אבני עשו קאל אנא הו
(כה) קאל קדם לי חתי אכל מן צידך לכי תבארכך נפסי פקדם לה פאכל ואתאה בכ̇מר פשרב
(כו) ת̇ם קאל לה תקדם קבלני יא בני
(כז) פתקדם וקבלה ושם ראיחה ת̇יאבה פבארכה וקאל אנט̇ר ראיחה אבני כראיחה רוצ̇ה קד בארכהא אללה
(כח) יעטך אללה מן טל אלסמא ודסם אלארץ̇ וכ̇תרה אלבר ואלעציר
(כט) ויכ̇דמוך אלאמם ותכ̇צ̇ע לך אלאחזאב וכן מולא עלי אכ̇ותך ויכ̇צ̇ע לך בנו אמך לאענך מלעון ומבארכך מבארך
(ל) פלמא פרג אסחק מן תבריך יעקוב כאן כמא כ̇רג̇ מן בין ידיה אד̇ אקבל עשו אכ̇וה מן צידה
(לא) וצנע הו איצ̇א אלואנא אתא בהא אלי אביה פקאל לה יקם אבי ויאכל מן ציד אבנה לקבל אן תבארכני נפסך
(לב) קאל לה מן אנת קאל אנא אבנך בכרך עשו
(לג) פזעג̇ אסחק זעג̇ה עט̇ימה ג̇דא וקאל פמן ד̇אך אלד̇י צאד צידא פאתאני בה ואכלת מנה קבל אן תג̇י פבארכתה וליכן איצ̇א מבארכא
(לד) ולמא סמע עשו כלאם אביה צרך̇ צרכ̇ה עט̇ימה מרה ג̇דא וקאל לאביה בארכני אנא איצ̇א יא אבת
(לה) קאל ג̇א אכ̇וך במכר ואכ̇ד̇ ברכתך
(לו) קאל נעמא אסמי יעקוב לאנה תעקבני מרתין אולא אכ̇ד̇ בכורתי ואלאן אכ̇ד̇ ברכתי ת̇ם קאל אלא אבקית לי ברכה
(לז) אג̇אב אסחק פקאל הוד̇א קד צירתה מולאך וג̇מיע אכ̇ותה ג̇עלתהם לה עבידא ואלבר ואלעציר אסנדתה אלאן מא ד̇א אצנע יא ולדי
(לח) קאל עשו אברכה ואחדה הי לך יא אבת בארכני אנא איצ̇א ורפע צותה ובכי
(לט) פאג̇אבה וקאל הוד̇א מן דסם אלארץ̇ סיכון מסכנך ומן טל אלסמא מן עלו
(מ) ועלי סיפך תחיי ואכ̇אך תכ̇דם פיכון אד̇א אסתולית פככת אצרה ען ענקך
(מא) וחקד עשו עלי יעקוב בסבב אלברכה אלד̇י בארכה אבוה וקאל עשו פי נפסה סתקרב איאם חזן אבי ואקתל יעקוב אכ̇י
(מב) פאכ̇ברת רבקה בכלאם עשו אבנהא אלאכבר פבעת̇ת ודעת ביעקוב אבנהא אלאצגר וקאלת לה הוד̇א עשו אכ̇וך מתואעדך ליקתלך
(מג) ואלאן יא בני אקבל מני וקם פאמץ̇ אלי לבן אכ̇י אלי חרן
(מד) וקם ענדה איאמא יסירה אלי אן תרג̇ע חמיה אכ̇יך
(מה) אלי אן ירג̇ע גצ̇בה ענך פינסי מא צנעת בה פאבעת̇ אכ̇ד̇ך מן ת̇ם לילא את̇כלכמא ג̇מיעא פי יום ואחד
(מו) ת̇ם קאלת רבקה לאסחק צ̇ג̇רת פי חיותי מן קבל בנאת חת פאן תזוג̇ יעקוב במראה מנהן מת̇ל האולי או מן בנאת סאיר אהל הד̇א אלבלד פלמא ד̇א לי חיוה
<h3>פרק כח</h3>
(א) פדעא אסחק ביעקוב ובארכה ואוצאה וקאל לה לא תתכ̇ד̇ זוג̇ה מן בנאת כנעאן
(ב) פאמץ̇ אלי פדן ארם בית בתואל ג̇דך ותזוג̇ מן ת̇ם במראה מן בנאת לבן כ̇אלך
(ג) ואלטאיק אלכאפי יבארך עליך וינמיך ויכת̇רך ויכון מנך ג̇וק אמם
(ד) ויעטיך ברכה אברהים לך ולנסלך בעדך אן תחוז בלד סכנאך אלד̇י אעטאה אללה לאברהים
(ה) וארסל ביעקוב פמצ̇י אלי פדן ארם אלי לבן בן בתואל אלארמני אכ̇י רבקה אם יעקוב ועשו
(ו) פעלם עשו אן אסחק קד בארך יעקוב ובעת̇ בה אלי פדן ארם לית̇כ̇ד̇ לה מן ת̇ם זוג̇ה ואד̇ בארכה ואמרה וקאל לה לא תתזוג̇ במראה מן בנאת אלכנעאניין
(ז) וקבל יעקוב מן אביה ואמה ומצ̇א אלי פדן ארם
(ח) ולמא ראי עשו אן בנאת כנעאן אשראר ענד אסחק אביה
(ט) מצ̇א עשו אלי אסמעיל פתזוג̇ במחלת אבנה אסמעיל בן אברהים אכ̇ת נביות לתכון לה זוג̇ה מע נסאיה
(י) ת̇ם כ̇רג̇ יעקוב מן ביר סבע לימצ̇י אלי חראן
(יא) פואפי אלי מוצ̇ע אלכ̇אץ ובאת ת̇ם אד̇ גאבת אלשמס ואכ̇ד̇ מן חג̇אר אלמוצ̇ע פצירהא מתוסדה ונאם פיה
(יב) פראי חלמא כאן סלמא מנתצבא עלי אלארץ̇ וראסה מדאן אלסמא ומלאיכה אללה תצעד ותנזל פיה
(יג) ואד̇א בנור אללה ואקף אמאמה פקאל לה אנא אללה אלאה אברהים אביך ואלאה אסחק אלארץ̇ אלתי אנת נאים עליהא לך אעטיהא ולנסלך
(יד) ויכון נסלך כתראב אלארץ̇ ותנמו גרבא ושרקא ושמאלא וג̇נובא ויתבארך בך ג̇מיע עשאיר אלארץ̇ ובנסלך
(טו) והאנא מעך אחפט̇ך אינמא סלכת וארדך אלי הד̇א אלבלד ולא אתרכך אלי אן אפי לך במא ועדתך
(טז) פאסתיקט̇ יעקוב מן נומה וקאל איקינא נור אללה פי הד̇א אלמוצ̇ע ואנא לם אעלם
(יז) פכ̇אף וקאל מא אכ̇וף הד̇א אלמוצ̇ע ומא הד̇א אלא בית אללה והד̇א באב אלסמא
(יח) ת̇ם אדלג̇ יעקוב באלגדאה פאכ̇ד̇ אלחג̇ר אלד̇י ג̇עלה מתוסדה ואנצבה דכה וצב דהנא עלי ראסה
(יט) וסמא ד̇לך אלמוצ̇ע בית אל ואנמא אסם אלקריה אולא לוז
(כ) ת̇ם נד̇ר יעקוב נד̇רא קאילא אן כאן אללה מעי וחפט̇ני פי הד̇א אלטריק אלד̇י אנא סאלכה ורזקני כ̇בזא אכלה ות̇ובא אלבסה
(כא) וארג̇ע סאלמא אלי בית אבי וכאן אללה לי וליא
(כב) פאן הד̇א אלחג̇ר אלד̇י ג̇עלתה דכה יכון לי בית אללה וג̇מיע מא תרזקני עשרא אעשרה לך
<h3>פרק כט</h3>
(א) ת̇ם רפע יעקוב רג̇ליה ומצ̇י אלי בלד אהל אלשרק
(ב) פראי פאד̇א בביר פי אלצחרא ואד̇א בת̇לת̇ה קטוע מן אלגנם ראבצ̇ה עליהא לאן מנהא יסקון אלקטוע וצכ̇רה עט̇ימה עלי פיהא
(ג) וכאן אד̇א אג̇תמע ת̇ם רעא אלקטוע דחרג̇ו אלחג̇ר ען פם אלביר וסקו אלגנם ת̇ם רדוה אלי מוצ̇עה
(ד) פקאל להם יעקוב יא אכ̇ותי מן אין אנתם פקאלו נחן מן חרן
(ה) קאל להם אתערפון לבן בן נחור קאלו נעם
(ו) קאל אסאלם הו קאלו נעם והוד̇א רחל בנתה ג̇איה מע אלגנם
(ז) ת̇ם קאל להם הוד̇א אלנהאר עאדה כביר וליס הו וקת אנצ̇מאם אלמאשיה אסקו אלגנם ואמצ̇ו ארעוהא
(ח) קאלו לא נטיק ד̇לך אלי אן יג̇תמע רעא אלקטוע ודחרג̇ו אלחג̇ר ען פם אלביר ונסקי אלגנם
(ט) בינאה יכ̇אטבהם אד̇ ג̇את רחל מע גנם אביהא לאנהא ראעיה
(י) פכמא ראי יעקוב רחל בנת לבן כ̇אלה וגנם לבן כ̇אלה תקדם פדחרג̇ אלחג̇ר ען פם אלביר וסקי גנמה
(יא) ת̇ם קבל יעקוב רחל ורפע צותה ובכי
(יב) ואכ̇ברהא אנה אבן עמתהא אבן רבקה פחאצ̇רת ואכ̇ברת אבאהא
(יג) פלמא סמע לבן כ̇בר יעקוב בן אכ̇תה חאצ̇ר תלקאה פעאנקה וקבלה ואדכ̇לה אלי מנזלה פקץ עלי לבן ג̇מיע הד̇ה אלאמור
(יד) קאל לה לבן אנת עט̇מי ולחמי פאקאם ענדה שהרא
(טו) ת̇ם קאל לבן ליעקוב ואן אנת קריבי פתכ̇דמני מג̇נא אכ̇ברני מא הי אג̇רתך
(טז) וכאן ללבן אבנתאן אסם אלכברי לאה ואסם אלצגרי רחל
(יז) ועינא לאה חסנתאן וכאנת רחל חסנה אלחליה ואלמנט̇ר
(יח) פאחב יעקוב רחל וקאל אכ̇דמך סבע סנין ברחל אבנתך אלצגרי
(יט) קאל לבן אצלח אן אעטיהא לך מן אן אעטיהא לרג̇ל אכ̇ר קם ענדי
(כ) פכ̇דמה יעקוב ברחל סבע סנין וכאנת ענדה כאיאם יסירה מן מחבתה להא
(כא) ת̇ם קאל לה אעטני זוג̇תי אד̇ קד כמלת איאמי אדכ̇ל אליהא
(כב) פאג̇מע לבן ג̇מיע אהל אלמוצ̇ע וצנע להם מג̇לסא
(כג) פלמא כאן באלעשי אכ̇ד̇ לאה אבנתה פזפהא אליה ודכ̇ל אליהא
(כד) ואעטאהא לבן זלפה אמתה לתכון להא אמה
(כה) פלמא כאן באלגדאה פאד̇א בהא לאה פקאל ללבן מה ד̇א צנעת בי אליס ברחל כ̇דמתך ולם וארבתני
(כו) קאל לא יצנע כד̇א פי בלדנא אן תזוג̇ אלצגרי קבל אלכברי
(כז) לכן אכמל אסבוע הד̇ה אעטיך הד̇ה איצ̇א בכ̇דמה ת̇כ̇דמני סבע סנין אכ̇ר
(כח) פצנע יעקוב כד̇אך ואכמל אסבוע לאה ת̇ם אעטאה רחל אבנתה זוג̇ה
(כט) ואעטאהא לבן בלהה אמתה לתכון להא אמה
(ל) פלמא דכ̇ל אלי רחל אחבהא אכת̇ר מן לאה ת̇ם כ̇דמה סבע סנין אכ̇ר
(לא) ועלם אללה אן לאה משניה פרזקהא ולדא ורחל עאקר
(לב) פחמלת לאה וולדת אבנא ואסמתה ראובן לאנהא קאלת קד נט̇ר אללה לצ̇עפי ואלאן יחבני רג̇לי
(לג) וחמלת איצ̇א וולדת אבנא וקאלת קד סמע אללה אני משניה ורזקני איצ̇א הד̇א ואסמתה שמעון
(לד) וחמלת וולדת אבנא וקאלת הד̇ה אלמרה ינעטף אלי רג̇לי לאני קד ולדת לה ת̇לת̇ה אולאד ועלי ד̇לך סמי אסמה לוי
(לה) וחמלת איצ̇א וולדת אבנא וקאלת הד̇ה אלמרה אשכר אללה ולד̇לך אסמתה יהודה ת̇ם וקפת ען אלולאדה
<h3>פרק ל</h3>
(א) ולמא ראת רחל אנהא לם תלד ליעקוב חסדת אכ̇תהא וקאלת לה אסתרזק לי ולדא ואלא פאנא מיתה
(ב) פאשתד גצ̇בה עליהא וקאל אמן דון אללה אנא אלד̇י מנעך ת̇מר אלבטן
(ג) קאלת הוד̇א אמתי בלהה אדכ̇ל אליהא תלד פי חג̇רי ויבני ביתי אנא איצ̇א מנהא
(ד) פאעטתה בלהה אמתהא לה זוג̇ה פדכ̇ל עליהא
(ה) פחמלת וולדת לה אבנא
(ו) פקאלת רחל קד חכם אללה לי ואיצ̇א סמע צותי פרזקני הד̇א ואסמתה דן
(ז) וחמלת איצ̇א בלהה אמה רחל וולדת אבנא ת̇אניא ליעקוב
(ח) פקאלת רחל עטפה מן ענד אללה אנעטפת מע אכ̇תי וטקת ד̇לך פאסמתה נפתלי
(ט) ולמא ראת לאה איצ̇א אנהא קד וקפת ען אלולאדה אכ̇ד̇ת זלפה אמתהא ואעטתהא ליעקוב זוג̇ה
(י) פולדת לה אבנא
(יא) פקאלת לאה קד צח אלכ̇בר ואסמתה גד
(יב) וולדת לה זלפה אמה לאה אבנא ת̇אניא
(יג) פקאלת לאה בוצפי אן יצפני אלנסא פאסמתה אשר
(יד) ת̇ם מצ̇א ראובן פי איאם חצאד אלחנטה פוג̇ד לפאחא פי אלצחרא פאתי בהא אלי לאה אמה פקאלת להא רחל אעטיני מנהא
(טו) קאלת להא אמא כפאך אן אכ̇ד̇ת זוג̇י חתי תאכ̇ד̇י לפאח אבני איצ̇א קאלת רחל לכנה ינאם ענדך אללילה בדל ד̇לך
(טז) פלמא ג̇א יעקוב מן אלצחרא פי אלעשא כ̇רג̇ת לאה תלקאה פקאלת אדכ̇ל אלי לאני אסתחקקתך בלפאח אבני פנאם ענדהא תלך אללילה
(יז) פסמע אללה לאה פחמלת וולדת לה אבנא כ̇אמסא
(יח) וקאלת לאה קד אעטאני אללה אג̇רי כמא זוג̇ת אמתי לרג̇לי פאסמתה יששכר
(יט) פחמלת וולדת לה אבנא סאדסא
(כ) קאלת קד פוצ̇ני אללה תפויץ̇ כ̇יר והד̇ה אלמרה יסאכנני רג̇לי אד̇ ולדת לה סתה בנין פאסמתה זבולון
(כא) ובעד ד̇לך ולדת אבנה פאסמתהא דינה
(כב) ת̇ם ד̇כר אללה רחל וסמע להא פרזקהא ולדא
(כג) פחמלת וולדת אבנא וקאלת קד צ̇ם אללה עני אלעאר
(כד) ואסמתה יוסף קאילה יזידני אללה אבנא אכ̇ר
(כה) פלמא ולדת רחל יוסף קאל יעקוב ללבן אטלקני אמץ̇ אלי מוצ̇עי ובלדי
(כו) ואעטני נסאי ואולאדי אלד̇ין כ̇דמתך בהם חתי אמצ̇י פאנך תעלם כ̇דמתי אלתי כ̇דמתך
(כז) קאל לה לבן אן וג̇דת חט̇א ענדך קד ג̇רבתך פבארכני אללה בג̇רירתך
(כח) וקאל בין לי אג̇רתך חתי אעטיך
(כט) קאל לה אנת תעלם כיף כ̇דמתך וכיף כאנת מאשיתך ענדי
(ל) פאנהא כאנת קלילה ונמת כת̇רה ובארך אללה לך בסבבי ואלאן מתי אצנע אנא איצ̇א לביתי
(לא) קאל מא ד̇א אעטיך קאל יעקוב לא תעטיני שיא לכן אצנע בי הד̇א אלאמר בה ארג̇ע ארעא גנמך ואחפט̇הא
(לב) אן אמר אליום פי גנמך ואעזל מנהא כל שא מנקט ואבלק וכל שא חמא פי אלצ̇אן ואבלק ומנקט פי אלמאעז ויכון ד̇לך אג̇רתי
(לג) פישהד לי עדלי גדא אד̇א חצ̇רת אן אטלב אג̇רתי בין ידיך באן כל מא ליס הו מנקט ואבלק מן אלמאעז וחמא מן אלצ̇אן איצ̇א פהו מסרוק ענדי
(לד) קאל לבן נעם לית יכון כמא קלת
(לה) פעזל פי ד̇לך אליום אלתיוס אלמחג̇לה ואלבלק וג̇מיע אלענוז אלמנקטה ואלבלק כל מא פיה ביאץ̇ וכל חמא מן אלצ̇אן איצ̇א ודפע ד̇לך ביד בניה
(לו) וציר מסיר ת̇לת̇ה איאם בינה ובין יעקוב ורעא יעקוב גנם לבן אלבאקיה
(לז) ת̇ם אכ̇ד̇ יעקוב עצי לבנא רטב וחור ודלב וקשרהא אלקשר אלאביץ̇ חתי קשט אלביאץ̇ אלד̇י עליהא
(לח) ווצ̇ע אלעצי אלתי קשרהא פי אלאחואץ̇ מסאקי אלמא חתי תג̇י אלגנם לתשרב חיאלהא פתתיחם פיהא ענד ד̇לך
(לט) פאד̇א תוחמת באלעצי ולדת מחג̇לה ומנקטה ובלקא
(מ) ולמא אפרד יעקוב אלצ̇אן ג̇על פי אול אלגנם כל מחג̇ל וחמא פי צ̇אן לבן וג̇על לה קטועא וחדהא ולם יצ̇פהא אלי גנם לבן
(מא) וכאן יעקוב פי כל וקת וחאם אלגנם אלרביעיה יציר אלעצי חד̇אהא פי אלאחואץ̇ לתתוחם עליהא
(מב) ואד̇א כ̇רפת לא יציר ד̇לך פתציר אלכ̇ריפיה ללבן ואלרביעיה ליעקוב
(מג) פאנמי אלרג̇ל ג̇דא ג̇דא וצאר לה גנם כת̇יר ואמא ועביד וג̇מאל וחמיר
<h3>פרק לא</h3>
(א) וסמע כלאם בני לבן יקולון קד אכ̇ד̇ יעקוב מא לאבינא ומן מאלה אצטנע ג̇מיע הד̇א אליסאר
(ב) וראי יעקוב איצ̇א וג̇ה לבן פאד̇א ליס הו מעה מת̇ל אמס ומא קבלה
(ג) וקאל אללה לה ארג̇ע אלי ארץ̇ אבאיך ומולדך אכן מעך
(ד) פבעת̇ יעקוב ודעא ברחל ולאה אלי אלצחרא אלי גנמה
(ה) פקאל להן הוד̇א ארא וג̇ה אביכן ליס הו מעי מת̇ל אמס ומא קבלה ואלאה אבי לם יזל מעי
(ו) ואנתן תערפן אני כ̇דמתה בג̇מיע קותי
(ז) ואבוכן סכ̇ר בי ובדל אג̇רתי עשרה אעדאד ולם ידעה אללה אן יסי בי
(ח) אן קאל כד̇א יכון אג̇רך מנקטה ולד ג̇מיע אלגנם כד̇אך ואן קאל מחג̇לה ולד ג̇מיע אלגנם כד̇אך
(ט) פאפאד אללה מן גנם אביכן ואעטאני
(י) ולמא כאן וקת וחאם אלגנם רפעת עיני פראית פי אלמנאם פכאן אלתיוס אלצאעדה עלי אלגנם מחג̇לה ומנקטה וכ̇לנג̇יה
(יא) ת̇ם קאל לי מלאך אללה פי אלחלם יא יעקוב פקלת לביך
(יב) קאל ארפע עיניך ואנט̇ר ג̇מיע אלתיוס אלצאעדה עלי אלגנם מחג̇לה ומנקטה וכ̇לנג̇יה פאני קד ראית ג̇מיע מא לבן צאנע לך
(יג) אנא אלטאיק אלמבשרך פי בית אל אלד̇י מסחת ת̇ם אלנצבה ונד̇רת לי ת̇ם אלנד̇ר ואלאן קם פאכ̇רג̇ מן הד̇א אלבלד וארג̇ע אלי בלד מולדך
(יד) פאג̇בתא רחל ולאה וקאלתא לה הל בקי לנא נציב או נחלה פי בית אבינא
(טו) אלא אן כאלגרבא חסבנא ענדה וכאנה באענא ואכל ת̇מננא
(טז) אמא ג̇מיע אלגנא אלד̇י אפאדה אללה מן קבל אבינא הו לנא ולבנינא ואלאן ג̇מיע מא קאל אללה לך אצנעה
(יז) פקאם יעקוב וחמל בניה ונסאה עלי אלג̇מל
(יח) וסאק ג̇מיע מאשיתה וג̇מיע סרחה אלד̇י מלכה ומע מאשיתה סאיר מלכה אלד̇י מלכה פי פדן ארם ליג̇י אלי אסחק אביה אלי בלד כנעאן
(יט) וכאן לבן קד מצ̇א ליג̇ז גנמה פאכ̇פת רחל אלתמת̇אל אלד̇י לאביהא
(כ) וכתם יעקוב סרה ען לבן אלארמני אד̇ לם יכ̇ברה באנה מנצרף
(כא) פאנצרף הו וג̇מיע מאלה וקאם ועבר אלפראת וג̇על קצדה ג̇בל ג̇רש
(כב) פאכ̇בר לבן פי אליום אלת̇אלת̇ אן אנצרף יעקוב
(כג) פאכ̇ד̇ אצחאבה מעה וכלבה מסיר סבעה איאם ולחקה פי ג̇בל ג̇רש
(כד) פג̇א מלאך אללה אלי לבן אלארמני פי חלם אלליל וקאל לה אחד̇ר לך אן תכלם יעקוב מן כ̇יר אלי שר
(כה) ת̇ם לחק לבן יעקוב וכאן יעקוב קד צ̇רב כ̇באה פי אלג̇בל ולבן אנזל אכ̇ותה פי ג̇בל ג̇רש
(כו) פקאל לבן ליעקוב מא ד̇א צנעת אד̇ כתמתני וסקת בנאתי כאלסביאת באלסיף
(כז) ולם אכ̇תפית פאנצרפת וכתמתני ולם תכ̇ברני פכנת אשיעך בפרח וגנא ודפוף וטנאביר
(כח) ולם תדעני אן אקבל בני ובנאתי אלאן קד ג̇הלת פי מא צנעת
(כט) ומוג̇וד טאקה פי ידי אן אצנע בכם שרא לולא אן אלאה אביכם אלבארחה קאל לי אחד̇ר לך אן תכלם ליעקוב מן כ̇יר אלי שר
(ל) ואלאן מצ̇ית מצ̇יא אד̇ אשתקת אלי בית אביך פלם סרקת מעבודי
(לא) פאג̇אב יעקוב וקאל ללבן לאני תכ̇ופת וקלת כילא תגצבני עלי בנאתך
(לב) וענד מן יוג̇ד מעבודך לא יחיי חד̇א אצחאבנא את̇בת מא לך ענדי וכ̇ד̇ה ולם יעלם יעקוב אן רחל אכ̇פתה
(לג) פדכ̇ל לבן כ̇בא יעקוב וכ̇בא לאה וכ̇בא אלאמתין ולם יג̇ד שיא ת̇ם כ̇רג̇ מן כ̇בא לאה פדכ̇ל אלי כ̇בא רחל
(לד) ורחל קד אכ̇ד̇ת אלתמת̇אל וצירתה פי קתב אלג̇מל וג̇לסת פוקה פג̇סס לבן ג̇מיע אלכ̇בא ולם יג̇ד שיא
(לה) פקאלת לה לא ישתד עלי סידי פאני לא אטיק אן אקום מן בין ידיך אד̇ סביל אלנסא קד ערץ̇ לי פפתש ולם יג̇ד אלתמת̇אל
(לו) פאשתד ד̇לך עלי יעקוב וכ̇אצם לבן ואג̇אבה וקאל לה מא ג̇רמי ומא כ̇טאי אד̇ רהקתני
(לז) וקד ג̇ססת ג̇מיע אניתי מא וג̇דת מן ג̇מיע אניה ביתך צירה ההנא חד̇א אצחאבי ואצחאבך ויובכ̇ונא בה עלי אלבדל
(לח) הד̇א לי עשרון סנה מעך רכ̇אלך וענוזך לם תת̇כל ומן כבאש גנמך לם אכל
(לט) ופריסה לס אדפע אליך ומא אסתהלכתהא מן ידי תטלבהא כדדת נהארא ולילא
(מ) וכנת פי אלנהאר תחרקני אלסמום ואלג̇ליד פי אלליל ונפר נומי ען עיני
(מא) הד̇א לי עשרון סנה פי מנזלך כ̇דמתך מנהא ארבע עשרה סנה בבנתיך וסת סנין פי גנמך פבדלת אג̇רתי עשרה אעדאד
(מב) לולא אלאה אבי אברהים ופזע אסחק כאן לי עונא לקד כנת אטלקתני פארגא לצ̇עפי ולתעב כפי נט̇ר אללה וובכ̇ך אלבארחה
(מג) פאג̇אבה לבן וקאל אלאולאד אולאדי ואלבנאת בנאתי ואלגנם גנמי וג̇מיע מה תראה פהו לי פמא עסי אן אצנע אליום בבנאתי או באולאדהן אלד̇ין ולדן
(מד) ואלאן תעאל נעהד עהדא אנא ואנת יכון שאהדא ביני ובינך
(מה) פאכ̇ד̇ יעקוב חג̇רא ורפעה נצבה
(מו) ת̇ם קאל יעקוב לאצחאבה אג̇מעו חג̇ארה פג̇מעו חג̇ארה ונצבוהא רג̇מא ואכלו ת̇ם טעאמא פוקהא
(מז) וסמאה לבן רג̇ם אלשהאדה ויעקוב סמאה באלעבראניה גלעד
(מח) וקאל לה לבן הד̇א אלרג̇ם שאהד ביני ובינך אליום ולד̇לך סמאה אלרג̇ם אלשאהד
(מט) וסמא אלחג̇ר אלמטלע אד̇ קאל יטלע אללה ביני ובינך פאנא ננסתר כל אמר מן צאחבה
(נ) אלא תעד̇ב בנאתי ולא תתכ̇ד̇ עליהן נסאא ליס מענא אנסאן גריב אנט̇ר אללה שאהד ביני ובינך
(נא) וקאל לבן ליעקוב הד̇א אלרג̇ם והד̇ה אלנצבה אלתי סדות בהא ביני ובינך
(נב) הד̇א אלרג̇ם שאהד ואלנצבה שאהדה עלי אלא אג̇וזהמא אליך ועליך אלא תג̇וזהמא אלי לשר
(נג) אלאה אברהים ואלאה נחור יחכם פי מא ביננא הו אלאה אביהמא וחלף יעקוב בפזע אביה אסחק
(נד) ת̇ם ד̇בח יעקוב ד̇בחא פי אלג̇בל ודעי באצחאבה אן יאכלו טעאמא פאכלו טעאמא ובאתו פי אלג̇בל
<h3>פרק לב</h3>
(א) פאדלג̇ לבן באלגדאה פקבל בניה ובנאתה ודעי להם ת̇ם מצ̇א לבן ורג̇ע אלי מוצ̇עה
(ב) ויעקוב מצ̇א אלי טריקה ופאג̇אתה מלאיכה אללה
(ג) פקאל יעקוב למא ראהם הד̇א עסכר אללה וסמא ד̇לך אלמוצ̇ע ד̇א אלעסכרין
(ד) ת̇ם בעת̇ יעקוב ברסל בין ידיה אלי עשו אכ̇יה אלי בלד אלשראה בלד אדום
(ה) ואוצאהם קאילא כד̇א קולו לסידי לעשו כד̇א קאל עבדך יעקוב מע לבן סכנת פתאכ̇רת אלי אלאן
(ו) וצאר לי בקר וחמיר וגנם ועביד ואמא ובעת̇ת אכ̇בר סידי לאג̇ד חט̇א ענדך
(ז) פרג̇ע אלרסל אלי יעקוב קאילין צרנא אלי אכ̇יך עשו פאד̇א בה מאץ̇ תלקאך ומעה ארבע מאיה רג̇ל
(ח) פכ̇אף יעקוב ג̇דא וצ̇אק בה אלאמר פקסם אלקום אלד̇ין מעה ואלגנם ואלבקר ואלג̇מאל עלי עסכרין
(ט) קאל אן ג̇א עשו אלי אלעסכר אלואחד פאהלכה כאן אלעסכר אלבאקי פליתא
(י) ת̇ם קאל יעקוב יא אלאה גד̇י אברהים ואלאה אבי אסחק אללה אלד̇י קאל לי ארג̇ע אלי בלדך ואלי מולדך ואחסן אליך
(יא) אנא אקל מן אסתחקאק ג̇מיע אלפצ̇ל ואלאחסאן אלד̇י צנעתה מע עבדך לאני בעצאי עברת הד̇א אלארדן ואלאן פקד צאר לי עסכראן
(יב) פכ̇לצני מן יד אכ̇י מן יד עשו פאנני אכ̇אפה כילא יאתי פיקתלני אלאם מע אלבנין קסאוה
(יג) ואנת קלת אני אחסן אליך ואציר נסלך כרמל אלבחר אלד̇י לא יחצא מן כת̇רה
(יד) ת̇ם באת ת̇ם תלך אללילה ועזל ממא ג̇א בה מעה הדיה לעשו אכ̇יה
(טו) מאיתי ענז עשרין תיסא ומאיתי רכ̇לה עשרין כבשא
(טז) ת̇לת̇ין נאקה מרצ̇עה מע אולאדהא ארבעין בקרה עשרה ת̇יראן עשרין אתאנא עשרה ג̇חאש
(יז) ואעטי ד̇לך ביד עבידה קטיעא קטיעא עלי חדה וקאל להם תקדמוני וצירו פרג̇ה בין קטיע וקטיע
(יח) ואמר אלאול קאילא אן פאג̇אך עשו אכ̇י וסאלך קאילא למן אנת ואלי אין תמצ̇י ולמן הד̇א אלד̇י בין ידיך
(יט) פקל לעבדך ליעקוב הי הדיה מבעות̇ה לסידי עשו והוד̇א הו איצ̇א וראנא
(כ) ואמר אלת̇אני ואיצ̇א אלת̇אלת̇ ואיצ̇א סאיר אלמאצ̇יין מע אלקטוע קאילא מת̇ל הד̇א אלקול תקולון לעשו אד̇א ואפיתמוה
(כא) וקולו איצ̇א הוד̇א עבדך יעקוב וראנא לאנה קאל אתרצ̇אה אולא באלהדיה אלמתקדמה בין ידי ובעד ד̇לך אנט̇ר אלי וג̇הה לעלה ישפעני
(כב) פתקדמת אלהדיה בין ידיה ובאת הו תלך אללילה פי אלעסכר
(כג) וקאם תלך אללילה פאכ̇ד̇ זוג̇תיה ואמתיה ואחד עשר אבנא לה פעבר מעבר יבק
(כד) ת̇ם אכ̇ד̇הם פעבר בהם אלואדי ועבר בג̇מיע מא לה
(כה) ובקי יעקוב פי ד̇לך אלג̇אנב וחדה פצארעה אלמלאך אלי מטלע אלפג̇ר
(כו) פלמא ראי אנה לם יטקה דנא מן חק ורכה פזאל חק ורך יעקוב פי מצארעתה מעה
(כז) ולמא טלע אלפג̇ר קאל לה אטלקני קאל לא אטלקך דון אן תבארכני
(כח) קאל לה מה אסמך קאל יעקוב
(כט) קאל לא יסמי אסמך אבדא יעקוב פקט אלא אסראיל לאנך תראסת ענד אללה וענד אלנאס וטקת ד̇לך
(ל) ת̇ם סאלה יעקוב פקאל לה אכ̇ברני אסמך קאל ומא סואלך ען אסמי ולמא בארכה ת̇ם
(לא) סמי יעקוב אלמוצ̇ע פניאל קאילא אני ראית מלאך אללה מואג̇הה ותכ̇לצת נפסי
(לב) פלמא עבר פניאל אשרקת לה אלשמס וכאן יט̇לע מן ורכה
(לג) ולד̇לך לא יאכלו בנו אסראיל ערק אלנסא אלד̇י מע חק אלורך אלי הד̇א אליום למא דנא מן חק ורך יעקוב בערק אלנסא
<h3>פרק לג</h3>
(א) ת̇ם רפע יעקוב עיניה פנט̇ר פאד̇א בעשו מקבל ומעה ארבע מאיה רג̇ל פפרק אלאולאד עלי לאה ועלי רחל ועלי אלאמתין
(ב) וציר אלאמתין ואולאדהמא אולא ת̇ם לאה ואולאדהא בעדהם ת̇ם רחל ויוסף בעדהם
(ג) והו תקדמהם פסג̇ד עלי אלארץ̇ סבע מראת אלי אן דנא מן אכ̇יה
(ד) פחאצ̇ר עשו תלקאה פעאנקה ואנכב עלי ענקה פקבלה ובכיא
(ה) פרפע עיניה פנט̇ר אלנסא ואלאולאד פקאל מן הולא מנך קאל אולאדי אלד̇ין רזקהם אללה לעבדך
(ו) פתקדמתא אלאמתאן ואולאדהמא וסג̇דו
(ז) ת̇ם תקדם לאה ואולאדהא פסג̇דו ובעד ד̇לך תקדם יוסף ורחל פסג̇דא
(ח) ת̇ם קאל למא לך ג̇מיע אלעסכר אלד̇י פאג̇תה קאל לאג̇ד חט̇א ענד סידי
(ט) קאל עשו מוג̇וד לי אכת̇ר מן ד̇לך יא אכ̇י יכן לך מא לך
(י) קאל יעקוב לא יא סידי אן וג̇דת חט̇א ענדך אקבל הדיתי מן ידי פאני קד ראית וג̇הך כנט̇ר וג̇ה אלאשראף פארץ̇ עלי
(יא) ואקבל ברכתי אלתי ג̇בת לך פאן אללה קד ראפני ומוג̇וד לי אכת̇ר מן ד̇לך פאלח עליה חתי קבלהא
(יב) ת̇ם קאל נרחל ונמץ̇ ואסיר מעך
(יג) קאל לה סידי יעלם אן אלאולאד רכ̇צה ואלגנם ואלבקר מרצ̇עאת ענדי פאן כדדתהא יומא ואחדא תמאות כת̇יר מנהא
(יד) יתקדם סידי בין ידי עבדה ואנא אסוקהם רוידא לאג̇ל אלמלך אלד̇י מעי ומן אג̇ל אלאולאד אלי אן אג̇י אלי סידי אלי אלשראה
(טו) קאל עשו אכ̇לף מעך מן אלקום אלד̇י מעי קאל למא ד̇א וג̇דת חט̇א ענד סידי
(טז) פרג̇ע עשו פי ד̇לך אליום אלי טריקה אלי אלשראה
(יז) ורחל יעקוב אלי סכות פבנא לה ביתא ולמאשיתה צנע ערשא ולד̇לך אסמי אלמוצ̇ע סכות
(יח) ת̇ם דכ̇ל יעקוב סאלמא אלי קריה נאבלס אלתי פי בלד כנעאן פי מג̇יה מן פדן ארם פנזל קבאלה אלקריה
(יט) פאבתאע חדיקה אלצ̇יעה אלתי צ̇רב ת̇ם כ̇באה מן ידי בני חמור אבי שכם במאיה נעג̇ה
(כ) ונצב ת̇ם מד̇בחא ודעא אמאמה באסם אלטאיק אלאה אסראיל
<h3>פרק לד</h3>
(א) ת̇ם כ̇רג̇ת דינה אבנה לאה אלתי ולדתהא ליעקוב לתנט̇ר אלי בנאת אהל אלבלאד
(ב) פראהא שכם בן חמור אלחוי שריף אלבלד פאכ̇ד̇הא וצ̇אג̇עהא ואתאהא
(ג) ותעלקת נפסה בדינה בנת יעקוב ואחבהא ודאראהא
(ד) וקאל שכם לחמור אביה כ̇ד̇הא לי זוג̇ה
(ה) וסמע יעקוב אנה קד נג̇ס דינה בנתה וכאן בנוה מע מאשיתה פי אלצחרא פאמסך יעקוב אלי מג̇יהם
(ו) ת̇ם כ̇רג̇ חמור אבו שכם אלי יעקוב ליכלמה פי ד̇לך
(ז) ובנו יעקוב ג̇או מן אלצחרא כמא סמעו פאגתם אלקום ואשתד עליהם ג̇דא לאנה קד צנע כ̇סאסה באסראיל אד̇ צ̇אג̇ע בנת יעקוב וכד̇אך לא יצנע
(ח) פכלמהם חמור קאילא שכם אבני קד שגפת נפסה באבנתכם פאעטוהא לה זוג̇ה
(ט) וצאהרונא אעטונא בנאתכם וכ̇ד̇ו בנאתנא
(י) ואקימו מענא הוד̇א אלבלד בין ידיכם אג̇לסו ואתג̇רו פיה וחוזוה
(יא) וקאל שכם איצ̇א לאביהא ולאכ̇ותהא אג̇ד חט̇א ענדכם ומא תקולון לי אעטיכם
(יב) כת̇רו עלי ג̇דא מן אלמהר ואלאעטא אעטיכם כמא תקולון לי ואעטוני אלג̇אריה זוג̇ה
(יג) פאג̇אבוהמא בנו יעקוב במכר קאילין כמא נג̇ס דינה אכ̇תהם
(יד) וקאלו להמא לא נטיק אן נצנע הד̇א אלאמר אן נעטי אכ̇תנא לרג̇ל לה קלפה לאנה עאר עלינא
(טו) לכנא בכ̇לה נטאבקכם אן צרתם מת̇לנא ואכ̇תתן מנכם כל רג̇ל
(טז) נעטיכם בנאתנא ותזוג̇נא בנאתכם ואקמנא ענדכם וצרנא אמה ואחדה
(יז) ואן לם תקבלו מנא אן תכ̇תתנו אכ̇ד̇נא אכ̇תנא ומצ̇ינא
(יח) וחסן כלאמהם ענד חמור ושכם אבנה
(יט) ולם יוכ̇ר אלגלאם אן יצנע ד̇לך אלאמר לאנה מריד אבנה יעקוב והו אכרם מן ג̇מיע בית אביה
(כ) פלמא דכ̇ל חמור ושכם אבנה אלי קריתהמא כ̇אטבא אהלהא קאילין
(כא) האולי אלקום מסאלמון לנא אן יג̇לסו פי אלבלד ויתג̇רון פיה והוד̇א הו ואסע אלאמאכן בין ידיהם ואן נתזוג̇ אבנאתהם ונזוג̇הם בנאתנא
(כב) לכן בכ̇לה יטאבקונא אלקום עלי אן יקימו מענא ונציר אמה ואחדה באן נכ̇תתן כל רג̇ל כמא הם מכ̇תנון
(כג) ומואשיהם ובהאימהם וסאיר מלכהם אנמא הי לנא עדא אן נטאבקהם עלי הד̇א ויקימון מענא
(כד) פקבל מן חמור ומן שכם אבנה כל מן כ̇רג̇ מן באב קריתה פאכ̇תתן כל רג̇ל מנהם
(כה) פלמא כאן פי אליום אלת̇אלת̇ והם ואג̇עון אכ̇ד̇ שמעון ולוי אכ̇וא דינה כל רג̇ל סיפה פדכ̇לא עליהם והם מטמאנון פקתלא כל ד̇כר
(כו) וחמור ושכם אבנה קתלהמא בחד אלסיף ואכ̇ד̇א דינה מן בית שכם וכ̇רג̇א
(כז) ובנו יעקוב דכ̇לו עלי אלצרעי וגנמו מא פי אלקריה כמא נג̇סו אכ̇תהם
(כח) גנמהם ובקרהם וחמירהם ומא פי אלקריה ומא פי אלצ̇יעא אכ̇ד̇וה
(כט) וג̇מיע את̇את̇הא ואטפאלהם ונסאיהם סבוהא וגנמוהא וסאיר מא פי אלמנאזל
(ל) פקאל יעקוב לשמעון ולוי קד פצ̇חתמאני ואפסדתמא חאלי מע אהל אלבלד ואלכנעאניין ואלפריזיין ואנא פי רהט ד̇י אחצא פיג̇תמעון עלי ויקתלוני פאנפד אנא ואלי
(לא) קאלא אכזאניה יצנע אכ̇תנא
<h3>פרק לה</h3>
(א) ת̇ם קאל אללה ליעקוב קם פאצעד אלי בית אל וקם ת̇ם ואצנע ת̇ם מד̇בחא ללטאיק אלמתג̇לי לך פי הרבך מן ידי עשו אכ̇יך
(ב) פקאל יעקוב לאלה ולמן מעה אנזעו מעבודאת אלגרבא אלתי פי מא בינכם ותטהרו ואבדלו ת̇יאבכם
(ג) ונקום ונצעד אלי בית אל ונצנע ת̇ם מד̇בחא ללטאיק אלמג̇יבני פי יום שדתי וכאן מעי פי אלטריק אלד̇י סלכתה
(ד) פאעטו יעקוב ג̇מיע מעבודאת אלגרבא אלתי כאנת מעהם ואלאשנפה אלתי פי אד̇אנהם פדפנהא יעקוב תחת אלבטמה אלתי ענד נאבלס
(ה) ת̇ם רחלו פכאן רעד אללה עלי אהל אלקרי אלתי חואליהם ולם יכלבו ורא בני יעקוב
(ו) חתי ג̇א יעקוב אלי לוז אלתי פי בלד כנעאן הי בית אל הו ואלקום אלד̇י מעה
(ז) ובנא ת̇ם מד̇בחא ודעי פי אלמוצ̇ע בית אל אלי אלטאיק לאן ת̇ם תג̇לא לה אללה פי הרבה מן בין ידי אכ̇יה
(ח) ת̇ם מאתת דבורה דאיה רבקה פדפנת אספל מן בית אל תחת אלמרג̇ פסמאה מרג̇ אלבכא
(ט) תם תג̇לי אללה ליעקוב איצ̇א פי מג̇ייה מן פדן ארם פבארכה
(י) וקאל לה אסמך יעקוב לא יסמי אבדא יעקוב פקט אלא אסראיל פסמאה איצ̇א אסראיל
(יא) ת̇ם קאל אללה לה אנא אלטאיק אלכאפי אנם ואכת̇ר אמה מן בעד ג̇וק אלאמם תכון מנך ומלוך מן צלבך יכ̇רג̇ון
(יב) ואלבלד אלד̇י אעטיתה לאברהים ואסחק לך אעטיה ולנסלך מן בעדך
(יג) ת̇ם ארתפע ענה נור אללה פי אלמוצ̇ע אלד̇י כ̇אטבה
(יד) פנצב יעקוב נצבה פי אלמוצ̇ע אלד̇י כ̇אטבה אללה נצבה חג̇ארה ורש עליהא מזאג̇א וצב עליהא דהנא
(טו) וסמא יעקוב ד̇לך אלמוצ̇ע אלד̇י כ̇אטבה אללה ת̇ם בית אל
(טז) ת̇ם רחלו מן בית אל ובקי להם מיל מן אלטריק לידכ̇לו אלי אפרת פולדת רחל וצעב ולאדהא
(יז) פלמא צעב ולאדהא קאלת להא אלקאבלה לא תכ̇אפי פאן הד̇א לך אבן
(יח) פענד כ̇רוג̇ נפסהא והי מיתה אסמתה אבן תרחי ואבוה אסמאה בנימין
(יט) ת̇ם מאתת רחל ודפנת פי טריק אפרת הי בית לחם
(כ) ונצב יעקוב דכה עלי קברהא הי תסמי נצבה קבר רחל אלי אליום
(כא) ת̇ם רחל אסראיל ומד כ̇באה מן הנאך מן מגדל עדר
(כב) פלמא סכן ד̇לך אלבלד מצ̇י ראובן פצ̇אג̇ע בלהה אמה אביה פסמע אסראיל פצארו בנו יעקוב בבנימין את̇ני עשר
(כג) בנו לאה בכר יעקוב ראובן ושמעון ולוי ויהודה ויששכר וזבלון
(כד) בנו רחל יוסף ובנימין
(כה) ובנו בלהה אמה רחל דן ונפתלי
(כו) ובנו זלפה אמה לאה גד ואשר האולי בנו יעקוב אלד̇ין ולדו לה פי פדן ארם
(כז) ת̇ם ג̇א יעקוב אלי אסחק אביה ממרא קריה ארבע הי חברא אלתי סכן פיהא אברהים ואסחק
(כח) פכאן עמר אסחק מאיה סנה ות̇מאנין סנה
(כט) ת̇ם תופי אסחק ומאת ואנצ̇ם אלי קומה שיך̇ קד שבע מן אלעמר ודפנה עשו ויעקוב אבנאה
<h3>פרק לו</h3>
(א) והד̇א שרח תאליד עשו הו אדום
(ב) עשו קד תזוג̇ בנסא מן בנאת כנעאן עדה אבנה אלון אלחתי ואהליבמה בנת ענה אבנה צבעון אלחוי
(ג) ובשמת אבנה אסמאעיל אכ̇ת נביות
(ד) פולדת עדה לעשו אליפז ובשמת ולדת רעואל
(ה) ואהליבמה ולדת יעוש ויעלם וקרח האולי בנו עשו אלד̇ין ולדו פי בלד כנעאן
(ו) ת̇ם אכ̇ד̇ עשו נסאה ובניה ובנאתה וכל נפס מן אלה ומאשיתה וסאיר בהאימה וסאיר מלכה אלד̇י מלך פי בלד כנעאן פמצ̇י אלי בלד גירה מן קבל יעקוב אכ̇יה
(ז) לאן סרחהם כאן אכת̇ר מן אן יקימא ג̇מיעא ולם יטק בלד סכנאהמא אן יחמלהמא מן קבל מואשיהמא
(ח) פסכן עשו אלד̇י הו אלאחמרי פי ג̇בל שעיר
(ט) והד̇א שרח תאליד עשו אבו אלאחמריין פי ג̇בל שעיר
(י) הד̇ה אסמא בני עשו אליפז אבן עדה זוג̇תה ורעואל אבן בשמת זוג̇תה
(יא) וכאן בנו אליפז תמן אומר צפו וגעתם וקנז
(יב) וכאן תמנע אמה לאליפז בן עשו פולדת לה עמלק האולי בנו עדה זוג̇ה עשו
(יג) והאולי בנו רעואל נחת וזרח שמה ומזה האולי כאנו בנו בשמת זוג̇ה עשו
(יד) והאולי כאנו בנו אהליבמה אבנה ענה אבנה צבעון זוג̇ה עשו וולדת לה יעוש ויעלם וקרח
(טו) והאולי צנאדיד בני עשו בנו אליפז בכרה תימן צנדיד ואומר צנדיד וצפו צנדיד וקנז צנדיד
(טז) וקרח צנדיד וגעתם צנדיד ועמלק צנדיד האולי צנאדיד אליפז פי בלד אדום האולי בנו עדה
(יז) והאולי צנאדיד רעואל בן עשו נחת צנדיד וזרח צנדיד ושמה צנדיד ומזה צנדיד האולי צנאדיד רעואל פי בלד אדום והם בנו בשמת זוג̇ה עשו
(יח) והאולי בנו אהליבמה זוג̇ה עשו יעוש צנדיד ויעלם צנדיד וקרח צנדיד האולא צנאדיד אהליבמה אבנה ענה זוג̇ה עשו
(יט) האולי אלכ̇מסה בנו עשו והאולי אלאכ̇ר צנאדידהם והם אלאחמריון
(כ) והאולי בנו שעיר אלחוריון סכאן אלבלד לוטן ושובל וצבעון וענה
(כא) ודישון ואצר ודישן האולי צנאדיד אלחוריין בני שעיר פי בלד אדום
(כב) וכאנו בנו לוטן חרי והימם ואכ̇תה תמנע
(כג) והאולי בנו שובל עלון ומנחת ועיבל שפו ואונם
(כד) והאולי בנו צבעון ואיה וענה הו ענה אלד̇י רכב אלבגאל פי אלבר חין כאן ירעא חמיר צבעון אביה
(כה) האולי בנו ענה דישן ואהליבמה אבנה ענה
(כו) האולי בנו דישן חמדן ואשבן ויתרן וכרן
(כז) האולי בנו אצר בלהן וזעון ועקן
(כח) האולי בנו דישן עוץ וארן
(כט) והאולי צנאדיד אלחוריין לוטן צנדיד שובל צנדיד צבעון צנדיד ענה צנדיד
(ל) ודישון צנדיד ואצר צנדיד ודישן צנדיד האולי צנאדיד אלחוריין פי בלד שעיר
(לא) והאולי אלמלוך אלד̇ין מלכו פי בלד אדום קבל אן ימלך מלך לבני אסראיל
(לב) ומלך באדום בלע בן בעור ואסם קריתה דנהבה
(לג) ת̇ם מאת בלע ומלך בדלה יובב אבן זרח מן בצרה
(לד) ת̇ם מאת יובב ומלך בעדה חושם מן ארץ̇ אלימן
(לה) ת̇ם מאת חושם ומלך בעדה הדד בן בדד אלצ̇ארב אלמדיניין פי צ̇יעה אלמאביין ואסם קריתה עוית
(לו) ת̇ם מאת הדד ומלך בעדה שמלה מן משרקה
(לז) ת̇ם מאת שמלה ומלך בעדה שאול מן רחבת אלואדי
(לח) ת̇ם מאת שאול ומלך בעדה בעל חנן בן עכבור
(לט) ת̇ם מאת בעל חנן בן עכבר ומלך בעדה הדר ואסם קריתה פעו ואסם זוג̇תה מהיטבאל אבנה מטרד אבנה סאבך אלד̇הב
(מ) האולי אסמא צנאדיד עשו לעשאירהם פי מואצ̇עהם באסמאיהם תמנע צנדיד ועלוה צנדיד ויתת צנדיד
(מא) ואהליבמה צנדיד ואלה צנדיד ופינן צנדיד
(מב) קנז צנדיד ותימן צנדיד ומבצר צנדיד
(מג) ומגדיאל צנדיד ועירם צנדיד האולי צנאדיד אלאחמריין פי מסאכנהם פי בלד חוזהם הו עשו אבו אלאחמריין
<h3>פרק לז</h3>
(א) וסכן יעקוב פי בלד סכנא אביה פי בלד כנעאן
(ב) והד̇א שרח תאליד יעקוב למא כאן יוסף אבן סבע עשרה סנה וכאן ירעי מע אכ̇ותה אלגנם וכאן נאשיא מע בני בלהה ומע בני זלפה נסוה אביה אתי יוסף בשנאעה רדיה ענהם אלי אביהם
(ג) וכאן אסראיל יחב יוסף אכת̇ר מן ג̇מיע בניה לאנה אבן שיכ̇וכ̇ה לה פצנע לה תוניה דיבאג̇
(ד) ולמא ראו אכ̇ותה אן אבאהם יחבה אכת̇ר מן ג̇מיעהם שנוה ולם יטיקו אן יסלמו עליה
(ה) ת̇ם אן יוסף ראי רויא פאכ̇בר אכ̇ותה בהא פאזדאדו איצ̇א שנאה לה
(ו) אד̇ קאל להם אסמעו אלאן הד̇ה אלרויא אלתי ראיתהא
(ז) כאנא נג̇רז ג̇רזא פי אלצחרא וכאן ג̇רזתי וקפת ת̇ם אנתצבת וכאן ג̇רזכם תחיט בהא ותסג̇ד להא
(ח) וקאלו לה אכ̇ותה אמלכא תמלך עלינא או סלטאנא תתסלט עלינא ואזדאדו איצ̇א שנאה לה עלי אחלאמה ועלי כלאמה
(ט) וראי איצ̇א רויא אכ̇רי פקצהא עלי אכ̇ותה פקאל הוד̇א ראית רויא וכאן אלשמס ואלקמר ואחד עשר כוכב תסג̇ד לי
(י) פקץ עלי אביה ועלי אכ̇ותה פזג̇ר בה אבוה וקאל לה מא הד̇ה אלרויא אלתי ראיתהא הל נג̇י אנא ואמך ואכ̇ותך פנסג̇ד לך עלי אלארץ̇
(יא) וחסדה אכ̇ותה ואבוה חפט̇ כלאמה
(יב) ת̇ם מצ̇ו אכ̇ותה לירעו גנם אביהם פי נאבלס
(יג) פקאל אסראיל ליוסף הוד̇א אכ̇ותך ירעון פי נאבלס תעאל אבעת̇ בך אליהם קאל לה נעם
(יד) קאל אמץ̇ אעלם סלאמה אכ̇ותך וסלאמה אלגנם ורד עלי אלג̇ואב פבעת̇ בה מן עמק חברא פאתי נאבלס
(טו) פוג̇דה רג̇ל צ̇אלא פי אלצחרא פסאלה מא תטלב
(טז) קאל אנא אכ̇ותי אטלב אכ̇ברני אלאן אין הם ירעון
(יז) קאל אלרג̇ל קד רחלו מן הנא וסמעתהם יקולון נמצ̇י אלי דתן פמצ̇י יוסף ורא אכ̇ותה פוג̇דהם בדתן
(יח) פראוה מן בעיד וקבל אן יקרב אליהם אגתאלוה ליקתלוה
(יט) פקאלו בעצ̇הם לבעץ̇ הוד̇א צאחב תלך אלאחלאם קד ג̇א
(כ) אלאן פתעאלו נקתלה ונטרחה פי אחד אלאבאר ונקול וחש רדי אכלה חתי נריה מא יכון מן אחלאמה
(כא) פסמעהם ראובן וטלב אן יכ̇לצה מן אידיהם וקאל לא נקתל נפסא
(כב) ת̇ם קאל להם ראובן לא תספכו דמא אטרחוה פי הד̇א אלביר אלד̇י פי אלבר ולא תמדו ידכם אליה לקבל אן יכ̇לצה מן ידיהם לירדה אלי אביה
(כג) פלמא ג̇א יוסף אלי אכ̇ותה סלכ̇וה תוניתה תוניה אלדיבאג̇ אלתי עליה
(כד) פאכ̇ד̇וה וטרחוה פי אלג̇ב וכאן אלג̇ב פארגא ליס פיה מא
(כה) ת̇ם ג̇לסו ואכלו טעאמא פרפעו עיונהם פנט̇רו פאד̇א בקאפלה אעראב ג̇איה מן אלג̇רש וג̇מאלהם מחמלה כ̇רנובא ותריאקא ושאהבלוט מארין ליחדרו ד̇לך אלי מצר
(כו) פקאל יהודה לאכ̇ותה מא אלנפע אן נקתל אכ̇אנא ונגטי דמה
(כז) תעאלו נביעה ללאעראב וידנא לא תבטש פיה לאנה אכ̇ונא כלחמנא פקבלו מנה אכ̇ותה
(כח) פלמא ג̇אזו אלרג̇אל אלמדיניון אלתג̇אר ג̇ד̇בו יוסף ואצעדוה מן אלג̇ב ובאעוה להם בעשרין דרהמא ואתו בה אלי מצר
(כט) ת̇ם רג̇ע ראובן אלי אלג̇ב ואד̇א ליס פיה יוסף פכ̇ק ת̇יאבה
(ל) ורג̇ע אלי אכ̇ותה וקאל אלגלאם ליס הו פאנא אלי אין אמצ̇י
(לא) ת̇ם אכ̇ד̇ו תוניה יוסף פד̇בחו עתודא מן אלמאעז וגמסוהא פי דמה
(לב) ובעת̇ו בהא מע מן אתא בהא אלי אביהם וקאלו הד̇ה וג̇דנא את̇בתהא אלאן הל הי תוניה אבנך אם לא
(לג) פאת̇בתהא וקאל הי תוניה אבני וחש רדי אכלה פריסה אפתרס יוסף
(לד) פכ̇רק יעקוב ת̇יאבה ושד מסחא פי חקויה וחזן עלי אבנה איאמא כת̇ירה
(לה) וקאם ג̇מיע בניה ובנאתה ליעזוה פאבא אן יתעזי וקאל בל אנזל אלי אלת̇רא ואנא חזין עלי אבני ת̇ם בכא עליה ג̇דא
(לו) ואלמדיניון באעוה פי מצר לפוטיפר כ̇אדם פרעון רייס אלסיאפין
<h3>פרק לח</h3>
(א) וכאן פי ד̇לך אלוקת איצ̇א הבט יהודה ען אכ̇תה פמאל אלי רג̇ל עדלמי אסמה חירה
(ב) ת̇ם ראי יהודה בנת רג̇ל תאג̇ר אסמה שוע פתזוג̇הא ודכ̇ל אליהא
(ג) פחמלת וולדת אבנא ואסמתה ער
(ד) וחמלת איצ̇א וולדת אבנא ואסמתה אונן
(ה) ועאודת וולדת אבנא ואסמתה שלה וכאן יהודה פי כזיב חין ולדתה
(ו) ת̇ם אתכ̇ד̇ יהודה זוג̇ה לער בכרה אסמהא תמר
(ז) וכאן ער בכר יהודה רדיא ענד אללה פאהלכה
(ח) פקאל יהודה לאונן אדכ̇ל אלי זוג̇ה אכ̇יך ואבתן בהא ואקם נסלא לאכ̇יך
(ט) פעלם אונן אנה ליס אליה ינסב אלנסל פכאן אד̇א דכ̇ל אלי זוג̇ה אכ̇יה אפסד סבילה עלי אלארץ̇ לילא יג̇על נסלא לאכ̇יה
(י) פסא ענד אללה מא פעל ואהלכה איצ̇א
(יא) פקאל יהודה לתמר כנתה אג̇לסי ארמלה פי בית אביך אלי אן יכבר שלה אבני לאנה קאל כילא ימות הו איצ̇א כאכ̇ותה פמצ̇ת וג̇לסת פי בית אביהא
(יב) ת̇ם טאלת אלמדה ומאתת אבנה שוע זוג̇ה יהודה ותעזי בעדהא יהודה וצעד אלי ג̇אזי גנמה הו וחירה צאחבה אלעדלמי אלי תמנת
(יג) פאכ̇ברת תמר וקיל להא הוד̇א חמוך צאעד אלי תמנת ליג̇ז גנמה
(יד) פנזעת ת̇יאב חזנהא ענהא ותגטת באלכ̇מאר ותנקבת בה וג̇לסת פי מנט̇רה עלי טריק תמנת למא ראת אן קד כבר שלה והי לם תעט לה לתכון לה זוגה
(טו) פראהא יהודה וחסבהא ממתעה לאנהא כאנת תגטי וג̇ההא
(טז) פמאל אליהא ען אלטריק וקאל אן שית אדכ̇ל אליך לאנה לם יעלם אנהא כנתה קאלת מא תעטיני חתי תדכ̇ל אלי
(יז) קאל אנא אבעת̇ בג̇די מן אלגנם קאלת אעטני רהנא אלי אן תבעת̇ה
(יח) קאל מא אלרהן אלד̇י אעטיך קאלת כ̇אתמך ומפתולך ועצאך אלתי פי ידך ואעטאהא ד̇לך ודכ̇ל אליהא וחמלת מנה
(יט) ת̇ם קאמת ומצ̇ת פנזעת כ̇מארהא ענהא ולבסת ת̇יאב חזנהא
(כ) ובעת̇ יהודה באלג̇די מע צאחבה אלעדלמי ליפתך אלרהן מן יד אלמראה פלם יג̇דהא
(כא) פסאל אהל מוצ̇עהא וקאל להם אין אלממתעה אהי פי אלמנט̇רה עלי אלטריק קאלו מא כאנת קט ההנא ממתעה
(כב) פרג̇ע אלי יהודה וקאל לם אג̇דהא ואיצ̇א אהל אלמוצ̇ע קאלו מא כאנת ההנא קט ממתעה
(כג) וקאל יהודה תאכ̇ד̇ ד̇לך כילא נכון אזרא קד ארסלת ג̇דיא מן אלמאעז ואנת לם תג̇דהא
(כד) פלמא מצ̇ת ת̇לת̇ה אשהר אכ̇בר יהודה וקיל לה זנת תמר כנתך והא הי חאמל מן אלזנא קאל יהודה אכ̇רג̇והא פתחרק
(כה) בינאהא תכ̇רג̇ פבעת̇ת לחמיהא וקאלת מן אלרג̇ל אלד̇י לה הד̇ה אלאעלאק מנה אנא חמאל ת̇ם קאלת את̇בת למן הד̇א אלכ̇אתם ואלמפתולה ואלעצא
(כו) פאת̇בת יהודה וקאל קד צדקת ד̇לך מני ולד̇לך לם אזוג̇הא בשלה אבני ולם יעד איצ̇א אן יואקעהא
(כז) ולמא כאן פי וקת ולאדהא פאד̇א בתומין פי בטנהא
(כח) פלמא ולדת אכ̇רג̇ אחדהמא ידה פאכ̇ד̇ת אלקאבלה קרמזא פעקדתה עלי ידה וקאלת הד̇א כ̇רג̇ אולא
(כט) פלמא רד ידה כ̇רג̇ אכ̇וה פקאלת מא אחסן נמוך יא נאמי ואסמתה פרץ
(ל) ובעד ד̇לך כ̇רג̇ אכ̇וה אלד̇י עלי ידה אלקרמז ואסמתה זרח
<h3>פרק לט</h3>
(א) ויוסף הבט בה מצר פאשתראה פוטיפר כ̇אדם פרעון רייס אלסיאפין רג̇ל מצרי מן יד אלאעראב אלד̇ין אחדרוה אלי ת̇ם
(ב) פכאן אללה מע יוסף וכאן רג̇לא מנג̇חא ואקאם פי בית מולאה אלמצרי
(ג) פלמא ראי מולאה אן אללה מעה וג̇מיע מא יעמלה אללה מנג̇חה פי ידה
(ד) וג̇ד יוסף חט̇אא ענדה פכ̇דמה ווכלה עלי מנזלה וג̇מיע מא לה ג̇עלה פי ידה
(ה) ולמא כאן מן חין וכלה עלי מנזלה וג̇מיע מא לה בארך אללה פי בית אלמצרי בג̇רירה יוסף וכאנת ברכה אללה פי ג̇מיע מא לה פי אלמנאזיל ואלצ̇יאע
(ו) תרך ג̇מיע מא לה ביד יוסף ולם ימנע ממא מעה שיא אלא אלטעאם אלד̇י יאכלה וכאן יוסף חסן אלחליה ואלמנט̇ר ג̇מיעא
(ז) ולמא כאן בעד הד̇ה אלאמור מדת מראה מולאה עיניהא אלי יוסף וקאלת צ̇אג̇עני
(ח) פאבא וקאל להא הוד̇א מולאי לם ימנע מני במא פי אלמנזל וג̇מיע מא לה קד ג̇עלה פי ידי
(ט) וליס הו פי הד̇א אלבית באכבר מני ולם יצד עני שיא אלא אנת לאנך זוג̇תה פכיף אצנע הד̇ה אלבליה אלעט̇ימה ואכ̇טא ללה
(י) פלמא כלמתה יומא בעד יום ולם יקבל מנהא אן ינאם לצקהא אן יכון מעהא
(יא) כאן פי בעץ̇ אלאיאם דכ̇ל יוסף אלי אלבית ליצנע צנאעה לה ולם יכן רג̇ל מן אהל אלבית פיה
(יב) פתעלקת בקמיצה קאילה צ̇אג̇עני פתרך קמיצה פי ידהא והרב וכ̇רג̇ אלי אלסוק
(יג) פלמא ראת אנה קד תרך קמיצה פי ידהא וכ̇רג̇ אלי אלסוק
(יד) דעת באהל ביתהא וקאלת להם אנט̇רו כיף ג̇אנא ברג̇ל עבראני ליתלעב בנא אתא אלי ליצ̇אג̇עני פנאדית בצות עאל
(טו) פלמא סמעני קד רפעת צותי פנאדית תרך קמיצה בידי והרב וכ̇רג̇ אלי אלסוק
(טז) וודעת קמיצה ענדהא אלי אן דכ̇ל מולאה אלי מנזלה
(יז) פקאלת לה מת̇ל הד̇א אלקול אתאני אלעבד אלעבראני אלד̇י ג̇יתנא בה ליתלעב בי
(יח) פלמא רפעת צותי פנאדית תרך קמיצה פי ידי והרב אלי אלסוק
(יט) פלמא סמע כלאמהא אלתי קאלת לה כד̇א צנע בי עבדך אשתד גצ̇בה עליה
(כ) פאכ̇ד̇ה וודעה פי אלסג̇ן מוצ̇ע אסארי אלמלך מחבוסין פאקאם ת̇ם פי אלסג̇ן
(כא) וכאן אללה מעה איצ̇א ומיל אליה פצ̇לה וחקה חט̇אא ענד רייס בית אלסג̇ן
(כב) חתי ג̇על רייס בית אלסג̇ן בידה ג̇מיע אלאסארי אלד̇ין פי אלסג̇ן וג̇מיע מא כאנו יצנעון ת̇ם הו כאן ידברה
(כג) וליס רייס בית אלסג̇ן ירא שיא מנכורא ממא אללה מעה ומא יעמלה אללה מנג̇חה
<h3>פרק מ</h3>
(א) וכאן בעד הד̇ה אלאמור אד̇נבא סאקי מלך מצר ואלכ̇באז לסידהמא מלך מצר
(ב) פסכ̇ט פרעון עלי כ̇אדמיה רייס אלסקאה ורייס אלכ̇באזין
(ג) וג̇עלהמא פי אלחפט̇ פי מנזל רייס אלסיאפין פי אלסג̇ן אלד̇י כאן יוסף מחבוסא פיה
(ד) פוכל רייס אלסיאפין יוסף עליהמא ליכ̇דמהמא ואקאמא מדה פי אלחפט̇
(ה) אלי אן ראיא ג̇מיעא רויא כל רג̇ל עלי חדתה פי לילה ואחדה וכאן חלם כל ואחד חסב תפסירה אלסאקי ואלכ̇באז אלד̇אן למלך מצר אלמאסוראן פי אלסג̇ן
(ו) פדכ̇ל אליהמא יוסף באלגדאה וראי וג̇וההמא כאלחין
(ז) פסאל כ̇אדמי פרעון אלד̇אן מעה פי חפט̇ בית מולאה וקאל להמא מא באל וג̇והכמא מתגירה אליום
(ח) קאלא לה ראינא רויא וליס להא מפסר קאל להמא יוסף אן ללה אלתפאסיר קצוהא עלי
(ט) פקץ רייס אלסקאה רויאה עלי יוסף וקאל ראית כאן ג̇פנא בין ידי
(י) ופי אלג̇פן ת̇לאת̇ה קצ̇באן והי כמא פרעת צעד נוארהא ונצ̇ג̇ת ענאקידהא וצארת ענבא
(יא) וכאן כאס פרעון פי ידי פאכ̇ד̇ת אלענב ועצרתה פיה ונאולתה כאסה
(יב) קאל לה יוסף הד̇א תפסירה אלת̇לאת̇ה קצ̇באן ת̇לאת̇ה איאם
(יג) אלי ת̇לאת̇ה איאם יד̇כרך פרעון וירדך אלי מרתבתך ותנאולה כאסה כאלסירה אלאולי אלתי כנת סאקיה
(יד) אלאן אד̇כרני מעך אד̇א ג̇אד אמרך ואצנע אלי פצ̇לא ואד̇כרני אלי פרעון ואכ̇רג̇ני מן הד̇א אלבית
(טו) לאני סרקת מן בלד אלעבראניין וההנא איצ̇א לם אצנע שיא אסתחקקת בסבבה אן יג̇עלוני פי אלחבס
(טז) ולמא ראי רייס אלכ̇באזין אנה קד פסרהא לה ללכ̇יר קאל לה ראית אנא איצ̇א כאן ת̇לת̇ סלאל חוארי עלי ראסי
(יז) ופי אלסלה אלעליא מן ג̇מיע טעאם פרעון ממא יצנעה אלכ̇באז וכאן אלטאיר יאכל מנהא פי אלסל פוק ראסי
(יח) פאג̇אבה יוסף וקאל הד̇א תפסירה אלת̇לת̇ סלאל ת̇לת̇ה איאם
(יט) אלי ת̇לת̇ה איאם ינזע פרעון ראסך ען ג̇סדך ויצלבך עלי כ̇שבה פיאכל אלטאיר מן לחמך
(כ) פלמא כאן פי אליום אלת̇אלת̇ והו מת̇ל יום ולד פיה פרעון צנע פיה מג̇לסא לג̇מיע קואדה פד̇כר רייס אלסקאה ורייס אלכ̇באזין פי מא בינהם
(כא) פאמר ברד רייס אלסקאה עלי סקיה ונאולה כאסה
(כב) וצלב רייס אלכ̇באזין כמא פסר להמא יוסף
(כג) ת̇ם נסי רייס אלסקאה יוסף ולם יד̇כרה
<h3>פרק מא</h3>
(א) פלמא מצ̇ת סנתאן חאולתאן ראי פרעון כאנה ואקף עלי שאטי אלניל
(ב) וכאן קד צעד מנה סבע בקראת חסנאת אלמנט̇ר וצ̇כ̇מאת אללחם ורעת פי אלקרט
(ג) וכאן סבע בקראת אכ̇ר קד צעדן וראהן מן אלניל קביחאת אלמנט̇ר ורקיקאת אללחם ווקפת אלי ג̇אנבהן עלי שאטי אלניל
(ד) ת̇ם אכלת אלבקראת אלקביחאת אלמנט̇ר אלרקיקאת אללחם אלסבע אלבקראת אלחסנאת אלצ̇כ̇מאת ת̇ם אסתיקט̇ פרעון
(ה) ת̇ם נאם פראי ת̇אניה כאן סבעה סנבלאת קד נבתן פי קצבה ואחדה מלא ג̇יאד
(ו) וכאן סבע סנבלאת אכ̇ר דקאק משובה בריח אלקבול קד נבתן וראהן
(ז) ת̇ם בלעת אלסנבלאת אלדקאק אלסבע סנבלאת אלסמאן אלמלא ת̇ם אסתיקט̇ פרעון פאד̇א בה חלם
(ח) פלמא כאנת אלגדאה כרבת רוחה פבעת̇ פדעא בג̇מיע עלמא מצר וחכמאהא פקץ עליהם רויאה פלם יכן מן פסרהא לה
(ט) פתכלם רייס אלסקאה אלי פרעון וקאל אני אד̇כר אליום כ̇טאי
(י) וד̇לך אן פרעון כאן קד סכ̇ט עלי עבדיה פוצ̇עהמא פי חפט̇ בית רייס אלסיאפין אנא ורייס אלכ̇באזין
(יא) פראינא חלמא פי לילה ואחדה אנא והו וכאנת רויא כל ואחד חסב תפסירה
(יב) וכאן ת̇ם מענא גלאם עבראני עבדא לרייס אלסיאפין פקצצנאהא עליה ופסרהא לנא פסר לכל ואחד חסב רויאה
(יג) פכמא פסר לנא כד̇אך כאן רדני אלמלך עלי מרתבתי וצלב ד̇אך
(יד) פבעת̇ פרעון פדעי ביוסף פחאצ̇רו בה מן אלחבס ותקצץ שערה ואבדל ת̇יאבה ודכ̇ל אלי פרעון
(טו) וקאל פרעון ליוסף קד ראית רויא וליס להא מפסר וקד סמעת ענך אנך אד̇א סמעת אלרויא פסרתהא
(טז) אג̇אבה יוסף וקאל מן גיר עלמי אללה יג̇יב פרעון באלסלאם
(יז) ת̇ם כלמה וקאל לה ראית כאנני ואקף עלי שאטי אלניל
(יח) וכאן קד צעדת מן אלניל סבע בקראת צ̇כ̇מאת אללחם חסנאת אלחלי פרעת פי אלקרט
(יט) וכאן סבע בקראת אכ̇ר קד צעדת וראהן עג̇אף קביחאת אלחלי ג̇דא ודקיקאת אללחם לם אר מת̇להא פי ג̇מיע בלד מצר פי אלקבח
(כ) פאכלת אלבקראת אלרקאק אלקביחה אלסבע אלבקראת אלאואיל אלצ̇כ̇מאת
(כא) פדכ̇לת אלי אג̇ואפהא ולם יתבין אנהא קד דכ̇לת ומנט̇רהא קביח כמא כאן אולא ת̇ם אסתיקט̇ת
(כב) ת̇ם ראית כאן סבע סנבלאת נבתת פי קצבה ואחדה מלא ג̇יאד
(כג) וכאן סבע סנבלאת צ̇אויאת רקאק משובה בריח אלקבול קד נבתן וראהן
(כד) פבלעת אלסנבלאת אלרקאק אלסבע סנבלאת אלג̇יאד וקלת ד̇לך ללעלמא ולם יכ̇ברוני בשי
(כה) אג̇אבה יוסף וקאל רויא פרעון ואחד אלד̇י סיצנעה אללה אכ̇בר פרעון
(כו) אלסבע אלבקראת אלג̇יאד ואלסבע סנבלאת אלג̇יאד הי סבע סנין כ̇יר הד̇א חלם ואחד
(כז) ואלסבע בקראת אלרקאק אלקביחה אלצאעדה וראהן ואלסבע סנבלאת אלפארגה אלמשובה בריח אלקבול תכון סבע סנין ג̇וע
(כח) הו אלקול אלד̇י קלתה לפרעון אלד̇י סיצנעה אללה אראה לפרעון
(כט) סתאתיכם סבע סנין יכון שבע כת̇יר פי ג̇מיע בלד מצר
(ל) ת̇ם תואפיכם סבע סנין ג̇וע מן בעדהא פינסא ג̇מיע אלשבע אלד̇י כאן פי בלד מצר חתי [יכאד] אן אלג̇וע יפני אהל אלבלד
(לא) ולא יתבין את̇ר ד̇לך אלשבע פי אלבלד מן קבל אלג̇וע אלאתי בעדה לאנה עט̇ים ג̇דא
(לב) ואמא תכריר אלרויא עלי פרעון מרתין פלאן אלאמר ת̇אבת ענד אללה והו מסרע אן יצנעה
(לג) ואלאן ינט̇ר פרעון רג̇לא פהימא חכימא יוליה עלי בלד מצר
(לד) יטלק לה אן יוכל וכלא עלי אלבלד חתי יעבו גלה בלד מצר פי סבע סנין אלשבע
(לה) ויג̇מעון טעאם הד̇ה סני אלג̇יד אלאתיאת ויכנזון ברהא תחת יד וכלא פרעון ויחפט̇ון טעאמהא פי קראהא
(לו) יכון אלטעאם ודיעה פיהא לסבע סני אלג̇וע אלתי תכון פי בלד מצר ולא ינקטע אהל אלבלד באלג̇וע
(לז) פחסן כלאמה ענד פרעון וג̇מיע קואדה
(לח) ת̇ם קאל פרעון לקואדה הל נג̇ד מת̇ל הד̇א רג̇לא פיה רוח אללה עלמא
(לט) ת̇ם קאל לה בעד מא ערפך אללה ג̇מיע הד̇ה אלאמור לא פהם חכים מת̇לך
(מ) אנת תכון עלי ביתי ואלי אמרך ינקאד ג̇מיע קומי לא אשרף עליך אלא באלכרסי פקט
(מא) ת̇ם קאל פרעון ליוסף אנט̇ר קד וליתך ג̇מיע בלד מצר
(מב) ת̇ם נזע פרעון כ̇אתמה מן ידה וג̇עלה פי יד יוסף ואלבסה ת̇יאב עשר וציר טוקא מן ד̇הב פי ענקה
(מג) וארכבה פי ג̇ניבתה ונודי בין ידיה אלטריק וולאה עלי בלד מצר
(מד) ת̇ם קאל לה ועלי אני פרעון פמן גיר ראיך לא ימד רג̇ל ידה אלי ענן ולא רג̇לה אלי רכאב עלי ג̇מיע מצר
(מה) וסמי פרעון אסם יוסף מוצ̇ח אלכ̇פאיא וזוג̇ה באסנת בנת פוטיפרע אמאם אלאסכנדריה וכ̇רג̇ יוסף ואליא עלי ג̇מיע בלד מצר
(מו) וכאן יוסף אבן ת̇לאת̇ין סנה חין וקף בין ידי פרעון מלך מצר ולמא כ̇רג̇ מן בין ידיה טאף פי ג̇מיע בלד מצר
(מז) ת̇ם אנבתת אלארץ̇ פי סבע סני אלשבע מלו אלכ̇זאין
(מח) פג̇מע באקי טעאם אלסבע סנין אלתי כאנת פי בלד מצר וג̇על טעאמהא פי קראהא וג̇על טעאם כל צ̇יעה פי אלקרי אלתי חואליהא
(מט) פג̇מע יוסף מן אלבר שביהא ברמל אלבחר כ̇תרה ג̇דא חתי אנתהי ען אחצאיה ממא לא אחצא לה
(נ) וולד ליוסף אבנאן קבל אן תדכ̇ל סנה אלג̇וע ולדתהמא לה אסנת בנת פוטיפרע אמאם און
(נא) פסמי אלבכר מנשה קאל אן אללה קד נסאני ג̇מיע שקאי ומא כאן מנה פי בית אבי
(נב) וסמי אלת̇אני אפרים קאל אן אללה אנמאני פי בלד צ̇עפי
(נג) ת̇ם פנית סבע סני אלשבע אלד̇י כאן פי בלד מצר
(נד) ובדאת סבע סני אלג̇וע אן תאתי כמא קאל יוסף פכאן ג̇וע פי ג̇מיע אלבלדאן ופי ג̇מיע בלד מצר כאן טעאם
(נה) פלמא ג̇אע אהל מצר צרך̇ אלקום אלי פרעון בסבב אלטעאם וקאל להם אמצ̇ו אלי יוסף מא יקול לכם אצנעוה
(נו) ולמא אנבסט אלג̇וע עלי וג̇ה אלבלד פתח יוסף ג̇מיע מא פיה אלטעאם פאמאר אלמצריין ואשתד אלג̇וע פי בלד מצר
(נז) וכת̇יר מן אהל אלבלדאן ג̇או אלי מצר אן ימתארו מן יוסף אד̇ אשתד אלג̇וע פי בלדאנהם
<h3>פרק מב</h3>
(א) פסמע יעקוב אן אלמירה מוג̇ודה במצר פקאל יעקוב לבניה לא תתואנו
(ב) קאל הוד̇א קד סמעת אן מירה מוג̇ודה במצר אנחדרו אליהא ואמתארו לנא מנהא ונחיא ולא נמות
(ג) פאנחדרו עשרה אכ̇וה יוסף לימתארו ברא מן מצר
(ד) ובנימין אכ̇ו יוסף לם יבעת̇ה יעקוב מע אכ̇ותה קאל כילא תלחקה אלמניה
(ה) פלמא דכ̇לו בנו אסראיל לימתארו פי וסט אלדאכ̇לין אד̇ כאן אלג̇וע פי בלד כנעאן
(ו) ויוסף הו סלטאן אלבלד והו ממיר לג̇מיע קומה פג̇או אכ̇ותה וסג̇דו לה עלי וג̇וההם עלי אלארץ̇
(ז) פראי יוסף אכ̇ותה פאת̇בתהם ותנכר אליהם וכלמהם בצעובה פקאל להם מן אין ג̇יתם קאלו מן בלד כנעאן נמתאר טעאמא
(ח) פאת̇בת יוסף אכ̇ותה מחקקא והם לם ית̇בתוה
(ט) ולמא ד̇כר אלאחלאם אלתי ראהא להם קאל להם ג̇ואסיס אנתם אנמא ג̇יתם לתנט̇רו כ̇בר אלבלד
(י) קאלו לה לא יא סידי אנמא ג̇או עבידך ימתארון טעאמא
(יא) ונחן כלנא בנו רג̇ל ואחד ונחן ת̇קאת מא כאן קט עבידך ג̇ואסיס
(יב) קאל להם לא בל אנמא ג̇יתם לתנט̇רו כ̇בר אלבלד
(יג) קאלו נחן עבידך את̇נא עשר אכ̇א בנו רג̇ל ואחד פי בלד כנעאן ואלאצגר אליום ענד אבינא ואלואחד מפקוד
(יד) קאל להם יוסף הו מא קלת לכם אנכם ג̇ואסיס
(טו) בהד̇ה אלכ̇לה תמתחנון וחיוה פרעון לא כ̇רג̇תם מן ההנא אלא במג̇י אכ̇יכם אלאצגר ההנא
(טז) אבעת̇ו בואחד מנכם ויאכ̇ד̇ אכ̇אכם ואנתם תחבסון חתי ימתחן כלאמכם הל אלחק מעכם ואם לא וחיוה פרעון אנכם ג̇ואסיס
(יז) פצ̇מהם אלי אלחפט̇ ת̇לת̇ה איאם
(יח) ת̇ם קאל להם פי אליום אלת̇אלת̇ אצנעו כ̇לה תחיו בהא פאני אתקי אללה
(יט) אן כנתם ת̇קאת פואחד מנכם יחבס פי בית חפט̇כם ואנתם אמצ̇ו ואדו מירה קות מנאזלכם
(כ) ואתו באכ̇יכם אלאצגר אלי ויתחקק כלאמכם ולא תהלכו פצנעו כד̇א
(כא) ת̇ם קאלו בעצ̇הם לבעץ̇ באלחקיקה את̇מון נחן פי אכ̇ינא אד̇ ראינא נפסה פי שדה וצ̇רעה אלינא ולם נקבלה לד̇לך נאלתנא הד̇ה אלשדה
(כב) פאג̇אבהם ראובן קאילא אלם אקל לכם לא תכ̇טו עליה פלם תקבלו ואלאן פהוד̇אנא מטאלבון בדמה
(כג) והם לם יעלמו אן יוסף יפהם ד̇לך לאנה אוקף תרג̇מאנא בינה ובינהם
(כד) פאסתדאר ענהם ובכא ת̇ם רג̇ע אליהם פכ̇אטבהם ואכ̇ד̇ מן בינהם שמעון פחבסה בחצ̇רתהם
(כה) ת̇ם אמר יוסף פמלית אועיתהם ברא ורדת פצ̇צ̇הם כל רג̇ל אלי ג̇ולקה ואעטי להם זאדא ללטריק פלמא צנע בהם כד̇אך
(כו) חמלו מירתהם עלי חמירהם וסארו מן ת̇ם
(כז) ופתח אלואחד ג̇ולקה ליעטי עלפא לחמארה פי אלמבית פראי פצ̇תה פאד̇א בהא פי ועאיה
(כח) פקאל לאכ̇ותה קד רדת פצ̇תי והוד̇א הי פי ועאיי פנפרת קלובהם וזעג̇ כל ואחד מע אכ̇יה קאילין מא ד̇א צנע אללה בנא
(כט) ת̇ם ג̇או אלי יעקוב אביהם אלי בלד כנעאן פקצו עליה ג̇מיע מא נאלהם קאילין
(ל) כ̇אטבנא אלרג̇ל סיד אלבלד בצעובה ואתהמנא בג̇סאסה אלבלד
(לא) פקלנא לה נחן ת̇קאת לם נכן קט ג̇ואסיס
(לב) ונחן את̇נא עשר אכ̇א בנו אבינא אלואחד מפקוד ואלאכ̇ר ענד אבינא אליום פי בלד כנעאן
(לג) פקאל לנא אלרג̇ל סיד אלבלד בכ̇לה אעלם אנכם ת̇קאת אכ̇אכם אלואחד דעו ענדי וקות מנאזלכם כ̇ד̇ו ואמצ̇ו
(לד) ואתוני באכ̇יכם אלאצגר חתי אעלם אנכם לסתם בג̇ואסיס ואנתם ת̇קאת ואכ̇אכם אעטי לכם ותתג̇רון פי אלבלד
(לה) פבינאהם יפרגון אועיתהם פאד̇א בצרה פצ̇ה כל רג̇ל פי ועאיה פלמא ראו צרר פצ̇צ̇הם הם ואבוהם פפזעו
(לו) ת̇ם קאל להם יעקוב אבוהם קד את̇כלתמוני יוסף מפקוד ושמעון מחבוס ובנימן מטלוב עלי אג̇תמעת הד̇ה כלהא
(לז) קאל לה ראובן את̇כל אבני אן לם אג̇בה אליך אעטניה ואנא ארדה אליך
(לח) קאל לא ינחדר אבני מעכם לאן אכ̇אה קד מאת והו וחדה קד בקי פאן ואפתה אלמניה פי אלטריק אלד̇י תמצ̇ון פיה אנזלתם שיבתי בחסרה אלי אלת̇רי
<h3>פרק מג</h3>
(א) ואלג̇וע שדיד פי אלבלד
(ב) פלמא פרג מן אכל אלמירה אלתי אתו בהא מן מצר קאל להם אבוהם ארג̇עו אמתארו לנא קלילא מן טעאם
(ג) קאל לה יהודה אן אלרג̇ל נאשדנא וקאל לנא לא תרו וג̇הי אלא ואכ̇וכם מעכם
(ד) פאן בעת̇ת אכ̇אנא מענא אנחדרנא ואמתרנא לך טעאמא
(ה) ואן לם תבעת̇ה לא ננחדר לאן אלרג̇ל קאל לנא לא תרו וג̇הי אלא ואכ̇וכם מעכם
(ו) קאל אסראיל ולם אסאתם אלי פאכ̇ברתם אלרג̇ל אן קד בקי לכם אך̇
(ז) קאלו אנה סאלנא אלרג̇ל ענא וען תאלידנא וקאל הל עאד אבוכם באק והל בקי לכם אך̇ פאכ̇ברנאה עלי סביל הד̇א אלכלאם הל עלמנא אנה סיקול אחדרו אכ̇אכם
(ח) ת̇ם קאל יהודה לאסראיל אביה אבעת̇ באלגלאם מענא ונמצ̇י ונחיא ולא נמות נחן ואנת ואטפאלנא
(ט) אנא אצ̇מנה ומן ידי תטלבה פאן לם אג̇בה אליך ואצ̇עה בין ידיך פאנא מכ̇טי לך טול אלזמאן
(י) לולא אנא תלבת̇נא לכנא קד רג̇ענא מרתין
(יא) קאל להם אסראיל אבוהם אן כאן כד̇אך פאצנעו כ̇לה כ̇ד̇ו מן פאכהה אלבלד פי אועיתכם ואחדרוהא ללרג̇ל הדיה קליל תריאק וקליל עסל וכ̇רנוב ושאה בלוט ובטם ולוז
(יב) וצ̇עפא מן אלפצ̇ה כ̇ד̇ו מעכם ואלפצ̇ה אלמרדודה פי פואה אועיתכם רדוהא מעכם לעל כאן סהוא
(יג) וכ̇ד̇ו אכ̇אכם וקומו וארג̇עו אלי אלרג̇ל
(יד) ואלטאיק אלכאפי יעטיכם רחמה בין ידיה ויטלק לכם אכ̇אכם אלאכ̇ר ובנימין ואנא אכיאף אן את̇כל כמא ת̇כלת
(טו) פאכ̇ד̇ אלקום אלהדיה וצ̇עפא מן אלפצ̇ה אכ̇ד̇וה מעהם ובנימין פקאמו ואנחדרו אלי מצר ווקפו בין ידי יוסף
(טז) פלמא ראי יוסף אן בנימין מעהם קאל לחאג̇בה אדכ̇ל אלקום אלי אלמנזל ואד̇בח ד̇בחא ואצלחה פאן מעי יאכלון אלקום פי אלט̇הירה
(יז) פצנע אלרג̇ל כמא קאל לה יוסף פאדכ̇להם אלי מנזלה
(יח) ולמא ראי אלקום אנהם אדכ̇לו אלי מנזל יוסף וקאלו בסבב אלפצ̇ה אלמרדודה פי אועיתנא פי אלאבתדא נחן מדכ̇ולון ליתסבב עלינא ויתג̇נא עלינא ויכ̇ד̇נא עבידא וחמירנא מלכא
(יט) פתקדמו אלי חאג̇ב יוסף וכלמוה ענד באב אלבית
(כ) וקאלו יא סידי אנא אנחדרנא פי אלאבתדא נמתאר טעאמא
(כא) פלמא צרנא אלי אלמבית פתחנא אועיתנא פאד̇א בפצ̇ה כל רג̇ל פי ועאיה פצ̇תנא בוזנהא פרדדנאה מענא
(כב) ופצ̇ה אכ̇רי אחדרנאהא מענא לנמתאר טעאמא ולם נעלם מן ציר פצ̇תנא פי אועיתנא
(כג) קאל להם סלאם לכם לא תכ̇אפו אלאהכם ואלאה אביכם רזקכם כנזא פי אועיתכם ואמא פצ̇תכם פקד צארת אלי ת̇ם אכ̇רג̇ אליהם שמעון
(כד) ולמא אדכ̇ל אלרג̇ל אלקום אלי בית יוסף אעטאהם מאא פגסלו ארג̇להם וטרח קתא לחמירהם
(כה) והיו אלהדיה אלי אן ג̇א יוסף פי אלט̇הירה לאנהם סמעו אן ת̇ם יאכלון טעאמא
(כו) ולמא ג̇א יוסף אלי מנזלה אדכ̇לו אלהדיה אלתי מעהם אלי מנזלה וסג̇דו לה עלי אלארץ̇
(כז) פסאלהם ען סלאמתהם וקאל הל עאד אבוכם אלשיך̇ אלד̇י קלתם באק והל הו סאלם
(כח) קאלו עאד עבדך אבונא באק והו סאלם וכ̇רו וסג̇דו
(כט) ת̇ם רפע עיניה ונט̇ר בנימין אכ̇אה אבן אמה פקאל אהד̇א אכ̇וכם אלאצגר אלד̇י קלתם לי פקאל אללה ירוף עליך יא בני
(ל) פאסרע יוסף ממא האג̇ת רחמתה עלי אכ̇יה פטלב אן יבכי פדכ̇ל אלי אלכ̇דר ובכא ת̇ם
(לא) ת̇ם גסל וג̇הה וכ̇רג̇ ותרפק וקאל קדמו אלטעאם
(לב) פג̇עלו לה וחדה ולהם וחדהם וללמצריין אלד̇ין יאכלון מעה וחדהם ממא אלמצריון לא יסתג̇יזון אן יאכלו מע אלעבראנין טעאמא פאנה מכרוה ענדהם
(לג) ואג̇לסהם בין ידיה אלבכר כבכורתה ואלצגיר פי מרתבתה ואבהת אלקום בעצ̇הם לבעץ̇
(לד) פארסל בזלאת מן ענדה אליהם פכאנת זלה בנימין אכת̇ר מן זלאתהם כ̇מסה אצ̇עאף ושרבו מעה חתי סכרו
<h3>פרק מד</h3>
(א) ת̇ם אמר יוסף וכילה וקאל לה אמלא אועיה אלקום טעאמא כמא יטיקון חמלה וציר פצ̇ה כל רג̇ל פי ועאיה
(ב) וג̇אמי ג̇אם אלפצ̇ה ציר פי פם ועא אלאצגר מע פצ̇ה מירתה פצנע כמא קאל לה יוסף
(ג) פלמא אצ̇א אלצבח אטלק אלקום הם וחמירהם
(ד) פהם קד כ̇רג̇ו מן אלקריה ולם יבעדו אד̇ קאל יוסף לוכילה קם פאכלבהם פאד̇א לחקתהם קל להם לם כאפיתם שרא בדל כ̇יר
(ה) אליס הד̇א אלד̇י ישרב פיה מולאי והו אנמא אמתחנכם בה אסיתם פימא צנעתם
(ו) פלחקהם וכלמהם בד̇לך
(ז) פקאלו לה לא יקל סידי הד̇א אלכלאם עבידך מעאד̇ון מן אן יצנעו מת̇ל הד̇א אלאמר
(ח) הוד̇א פצ̇ה וג̇דנאהא פי פואה אועיתנא רדדנאהא עליך מן בלד כנעאן פכיף נסרק מן בית מולאך פצ̇ה או ד̇הבא
(ט) ומן מוג̇ד מעה מן עבידך פליקתל ונחן איצ̇א נכון לסידי עבידא
(י) קאל אלאן כמא קלתם כד̇אך הו מן וג̇ד מעה כאן לי עבדא ואנתם תכונון אבריא
(יא) פאסרעו וחט כל רג̇ל ועאה עלי אלארץ̇ ופתח כל רג̇ל ועאה
(יב) פפתש בדא באלאכבר ואנתהי אלי אלאצגר פוג̇ד אלג̇אם פי ועא בנימן
(יג) פכ̇רקו ת̇יאבהם ושאל כל רג̇ל עלי חמארה ורג̇עו אלי אלקריה
(יד) פדכ̇ל יהודה ואכ̇ותה אלי בית יוסף ועאדה ת̇ם פוקעו בין ידיה עלי אלארץ̇
(טו) קאל יוסף מא הד̇א אלצנע אלד̇י צנעתם אמא עלמתם אנה ימתחן רג̇ל מת̇לי
(טז) קאל יהודה מא נקול לסידי ומא נתכלם ובמא נחתג̇ אללה אוקע עבידך בד̇נבהם הא נחן עביד לסידי נחן ומן וג̇ד אלג̇אם פי ידה
(יז) קאל אנא מעאד̇ מן אן אצנע הד̇א אלרג̇ל אלד̇י וג̇ד אלג̇אם פי ידה הו יכון לי עבדא ואנתם אצעדו בסלאם אלי אביכם
(יח) פתקדם אליה יהודה וקאל יא סידי יתכלם עבדך בחצ̇רה מולאי ולא ישתד גצ̇בך עלי עבדך פאנך מת̇ל פרעון
(יט) כאן סידנא סאל עבידה קאילא הל מוג̇וד לכם אב או אך̇
(כ) פקלנא לה מוג̇וד לנא אב שיך̇ ואבן שיכ̇וכ̇ה צגיר ואכ̇וה קד מאת פבקי הו וחדה לאמה ואבוה יחבה
(כא) פקלת לעבידך אחדרוה אלי אג̇על ענאיתי בה
(כב) פקלנא לסידנא לא יטיק אלגלאם אן יתרך אבאה פאן הו תרכה מאת
(כג) וקלת לעבידך אן לם יחדר אכ̇וכם אלאצגר מעכם פלא תעאודו אן תרו וג̇הי
(כד) פלמא צעדנא אלי עבדך אבינא אכ̇ברנאה בכלאם סידנא
(כה) ולמא קאל אבונא ארג̇עו אשתרו לנא קלילא מן אלטעאם
(כו) קלנא לא נטיק אן ננחדר אן כאן אכ̇ונא אלצגיר מענא אנחדרנא לאנא לא נטיק נרא וג̇ה אלרג̇ל ואכ̇ונא אלצגיר ליס הו מענא
(כז) פקאל עבדך אבונא לנא אנתם תעלמון אן את̇נין ולדת לי זוג̇תי
(כח) פכ̇רג̇ אחדהמא מן ענדי וקלת לעלה קד אפתרס ולם ארה אלי אלאן
(כט) פאן אכ̇ד̇תם הד̇א איצ̇א מן ענדי וואפתה אלמניה אנזלתם שיבתי בחסרה אלי אלת̇רא
(ל) ואלאן אן צרת אלי עבדך אבי ואלגלאם ליס הו מענא ונפסה מעקודה בנפסה
(לא) פכמא ירי אנה ליס מענא ימות ויכונו עבידך קד אנזלו שיבה עבדך אבינא בחסרה אלי אלת̇רא
(לב) ואעלם אן עבדך צ̇מן אלגלאם מן אביה קאילא אן לם את בה אליך פאכון כ̇טיא לך טול אלזמאן
(לג) ואלאן יג̇לס עבדך מכאן אלגלאם עבדא לסידי ויצעד אלגלאם מע אכ̇ותה
(לד) פאני אפכר כיף אצעד אלי אבי ואלגלאם ליס הו מעי כילא אשאהד אלבלא אלד̇י ינאלה
<h3>פרק מה</h3>
(א) פלם יטק יוסף אן יתרפק לד̇לך מן כת̇רה אלוקוף בין ידיה פנאדא אכ̇רג̇ו כל רג̇ל מן בין ידי ולם יקף אנסאן מעה חין תערף יוסף באכ̇ותה
(ב) פרפע צותה בבכא חתי סמעוה אלמצריון וסמעה אל פרעון
(ג) ת̇ם קאל יוסף לאכ̇ותה אנא יוסף הל עאד אבי באק פלם יטיקו אן יג̇יבוה ממא דהשו בין ידיה
(ד) קאל להם תקדמו אלי פתקדמו פקאל אנא יוסף אכ̇וכם אלד̇י בעתמוני אלי מצר
(ה) ואלאן לא תגתמו ולא ישתד עליכם אד̇ בעתמוני האהנא פאן אללה בעת̇ני בין ידיכם ללמעישה
(ו) וד̇לך אן הד̇ה סנתא ג̇וע קד מצ̇תא פי אלבלד ובקי כ̇מס סנין ליס פיהא זרע ולא חצאד
(ז) פבעת̇ני אללה בין ידיכם ליציר לכם בקאא פי אלבלד ויחיי לכם פליטה עט̇ימה
(ח) פאלאן ליס אנתם בעת̇תמוני האהנא אלא אללה פצירני אסתאד̇א לפרעון וסידא לג̇מיע אלה וסלטאנא עלי ג̇מיע בלד מצר
(ט) אסרעו ואצעדו אלי אבי וקולו לה כד̇א קאל אבנך יוסף צירני אללה סידא לג̇מיע אלמצריין אנחדר אלי לא תקף
(י) פקם פי בלד אלסדיר ותכון קריבא מני אנת ובנוך ובנו בניך וגנמך ובקרך וג̇מיע מא לך
(יא) ואמונך ת̇ם לאן קד בקי כ̇מס סני ג̇וע כילא תפתקר אנת ואלך וג̇מיע מא לך
(יב) והוד̇א עיונכם נאט̇רה ועינא אכ̇י בנימין אן פאי יכ̇אטבכם
(יג) פאכ̇ברו אבי בג̇מיע כראמתי במצר וג̇מיע מא ראיתמוה ואסרעו ואחדרוה אלי ההנא
(יד) ת̇ם אנכב עלי ענק בנימן אכ̇יה פבכא ובנימן איצ̇א בכא עלי ענקה
(טו) וקבל סאיר אכ̇ותה ובכא עליהם ובעד ד̇לך כלמוה
(טז) וארתפע אלצות אלי בית פרעון וקיל לה קד ג̇או אכ̇וה יוסף פחסן ד̇לך ענדה וענד ג̇מיע עבידה
(יז) ת̇ם קאל פרעון ליוסף קל לאכ̇ותך אצנעו כ̇לה וסקו דואבכם ואמצ̇ו ורדוהא אלי בלד כנעאן
(יח) ואחמלו אבאכם ואלכם וצירו אלי אעטיכם כ̇יר בלד מצר ותאכלו אג̇וד מא פיהא.
(יט) ואנת מאמור אן תקול להם אצנעו כ̇לה כ̇ד̇ו לכם מן בלד מצר עג̇לא לאטפאלכם ונסאיכם ואחמלו אבאכם ותעאלו
(כ) ועיונכם לא תשפקו עלי אניתכם אן כ̇יר ג̇מיע בלד מצר הו לכם
(כא) פצנעו כד̇אך בנו אסראיל ואעטאהם יוסף עג̇לא באמר פרעון וזאדא ללטריק
(כב) ואעטי לכל רג̇ל מנהם כ̇לעה ואעטי בנימין ת̇לאת̇ מאיה דרהם וכ̇מס כ̇לעאת
(כג) ובעת̇ לאביה בעשרה חמיר מחמלה מן כ̇יר מצר ובעשר אתאן מחמלה ברא וטעאמא וגד̇אא לאביה ללטריק
(כד) ת̇ם בעת̇ באכ̇ותה וקאל להם לא תרג̇זו פי אלטריק
(כה) וצעדו מן מצר וג̇או אלי בלד כנעאן אלי יעקוב אביהם
(כו) פאכ̇ברוה וקאלו עאד יוסף באק ואיצ̇א הו סלטאן עלי ג̇מיע בלד מצר פשכך קלבה ולם ית̇ק בהם
(כז) ת̇ם כלמוה בג̇מיע כלאם יוסף אלד̇י כלמהם וראי אלעג̇לאת אלתי בעת̇ בהא לתחמלה פעאשת רוח יעקוב אביהם
(כח) וקאל אסראיל חסבי אן עאד יוסף אבני באק אמצ̇י ואראה קבל אן אמות
<h3>פרק מו</h3>
(א) פרחל אסראיל וג̇מיע מא לה חתי ג̇א אלי ביר סבע פד̇בח ד̇באיח לאלה אביה אסחק
(ב) פקאל אללה לה פי רויא אלליל יא יעקוב יא יעקוב קאל לביך
(ג) קאל אנא אללה אלאה אביך לא תכ̇ף מן אלחדור אלי מצר פאני אציר מנך ת̇ם אמה עט̇ימה
(ד) אנא אנזל מעך אלי מצר ואנא אצעדך ויוסף יגמצ̇ך
(ה) פקאם יעקוב מן ביר סבע וחמלו בנו אסראיל יעקוב אבאהם ואטפאלהם ונסאהם עלי אלעג̇ל אלתי בעת̇ בהא פרעון לתחמלה
(ו) ואכ̇ד̇ו מאשיתהם וסרחהם אלד̇י מלכוה פי בלד כנעאן וג̇או אלי מצר וג̇מיע נסלה מעה
(ז) בנוה ובנו בניה ובנאתה ובנאת בניה וסאיר נסלה ג̇א בהם מעה אלי מצר
(ח) והד̇ה אסמא בני אסראיל אלדאכ̇לין אלי מצר יעקוב ובנוה בכרה ראובן
(ט) ובנו ראובן חנוך ופלוא חצרן וכרמי
(י) ובנו שמעון ימואל וימין ואהד ויכין וצחר ושאול אבן אלכנעאניה
(יא) ובנו לוי גרשון וקהת ומררי
(יב) ובנו יהודה ער ואונן ושלה ופרץ וזרח ומאת ער ואונן פי בלד כנעאן וכאן בנו פרץ חצרן וחמול
(יג) ובנו יששכר תולע ופוה ויוב ושמרון
(יד) ובנו זבולן סרד ואלון ויחלאל
(טו) האולי בנו לאה אלד̇ין ולדתהם ליעקוב פי פדן ארם ודינה בנתהם ג̇מיעהם ת̇לאת̇ ות̇לאת̇ין נפסא
(טז) ובנו גד צפיון וחגי ושוני ואצבון ערי וארודי ואראלי
(יז) ובנו אשר ימנה וישוה וישוי ובריעה וסרח אכ̇תהם ובנו בריעה חבר ומלכיאל
(יח) האולי בנו זלפה אלתי אעטאהא לבן ללאה אבנתה ג̇מיע מא ולדת ליעקוב סת עשרה נפסא
(יט) בנו רחל זוג̇ה יעקוב יוסף ובנימן
(כ) פולד ליוסף פי בלד מצר מא ולדת לה אסנת אבנת פוטיפרע אמאם און מנשה ואפרים
(כא) ובנו בנימן בלע ובכר ואשבל וגרא ונעמן ואחי וראש ומפים וחפים וארד
(כב) האולי בנו רחל אלד̇ין ולדו ליעקוב ג̇מיעהם ארבע עשרה נפסא
(כג) ובנו דן חושים
(כד) ובנו נפתלי יחצאל וגוני ויצר ושלם
(כה) האולי בנו בלהה אלתי אעטאהא לבן לרחל אבנתה וג̇מיע מא ולדתה ליעקוב סבע נפוס
(כו) ג̇מיע אלנפוס אלג̇איה מן אליעקוב אלי מצר מא כ̇רג̇ מן צלבה וד̇לך סוי נסוה בני יעקוב סת וסתון נפסא
(כז) ויוסף ואבנאה אלד̇אן ולדא לה במצר נפסאן ג̇מלה אלנפוס אלד̇ין דכ̇לת מן אליעקוב אלי מצר סבעון
(כח) ת̇ם בעת̇ יעקוב ביהודה בין ידיה אלי יוסף לידלה עלי בלד אלסדיר ת̇ם ג̇או אליה
(כט) ואסרג̇ יוסף דאבתה וצעד יתלקא אסראיל אבאה אלי אלסדיר פלמא ט̇הר לה אנכב עלי ענקה ובכא עליה הויא
(ל) וקאל לה אמות אלאן בעד מא ראית וג̇הך אן עאדך באק
(לא) ת̇ם קאל יוסף לאכ̇ותה וסאיר אלאביה אצעד אלי פרעון פאכ̇ברה ואקול לה אכ̇ותי ואל אבי אלד̇ין פי בלד כנעאן קד ג̇או אלי
(לב) ואלקום רעא גנם לאנהם כאנו ד̇וי מאשיה וגנמהם ובקרהם וג̇מיע מא להם אתו בה
(לג) פאד̇א דעא בכם פרעון וקאל לכם מא צנעתכם
(לד) קולו כאן עבידך ד̇וי מאשיה מן צגרנא אלי אלאן וכד̇לך אבאונא לקבל אן תקימו פי בלד אלסדיר לאן אלמצריין יכרהון כל ראעי גנם
<h3>פרק מז</h3>
(א) ת̇ם דכ̇ל יוסף אלי פרעון פאכ̇ברה וקאל אבי ואכ̇ותי וגנמהם ובקרהם וג̇מיע מא להם קד ג̇או מן בלד כנעאן והוד̇א הם פי בלד אלסדיר
(ב) ואכ̇ד̇ כ̇מסה אנאס מן אכ̇ותה ואוקפהם בין ידי פרעון
(ג) וקאל פרעון לאכ̇וה יוסף מא צנעתכם קאלו לפרעון רעא גנם עבידך נחן ואבאונא
(ד) ת̇ם קאלו לפרעון ג̇ינא נסכון בלדך אד̇ ליס מרעי לגנם עבידך ממא אשתד אלג̇וע פי בלד אלשאם ואלאן פליקם עבידך פי בלד אלסדיר
(ה) פקאל פרעון ליוסף אד̇ אתאך אבוך ואכ̇ותך
(ו) הוד̇א בלד מצר בין ידיך פי אג̇וד אלבלד סכן אבאך ואכ̇ותך וד̇לך אן יקימו פי בלד אלסדיר ואן כנת תעלם אן פיהם ד̇וו חיל פצירהם רוסא וכלא עלי מאשיתי
(ז) ואדכ̇ל יוסף יעקוב אבאה פאוקפה בין ידי פרעון פסלם עליה
(ח) וקאל פרעון ליעקוב כם איאם סני חיותך
(ט) וקאל יעקוב לפרעון איאם סני עמרי מאיה ות̇לת̇ון סנה וכאנת קלילה ורדיה ולם תלחק בסני חיות אבאי חסב איאם סכנאהם
(י) ת̇ם סלם יעקוב עלי פרעון וכ̇רג̇ מן בין ידיה
(יא) ואסכן יוסף אבאה ואכ̇ותה ואעטאהם חוזא פי בלד מצר פי אג̇ודה והו בלד עין שמס כמא אמר פרעון
(יב) ומאן יוסף אבאה ואכ̇ותה וסאיר אלה טעאמא עלי קדר אטפאלהם
(יג) וטעאם ליס פי ג̇מיע אלבלד ממא אשתד אלג̇וע ג̇דא חתי כל אהל בלד מצר ובלד כנעאן מן קבל אלג̇וע
(יד) וג̇מע יוסף ג̇מיע אלורק אלד̇י כאן מוג̇ודא פי בלד מצר ובלד כנעאן באלמירה אלתי כאנו ימתארונהא ואדכ̇לה יוסף אלי בית מאל פרעון
(טו) חתי פני אלורק מן בלד מצר ובלד כנעאן ת̇ם ג̇או ג̇מיע אלמצריין אלי יוסף קאילין אעטנא טעאמא ולא נמות חד̇אך אד̇ פני אלורק
(טז) קאל להם האתו מאשיתכם אביעכם בהא אד̇ פני אלורק
(יז) פאתוה במאשיתהם פאעטאהם טעאמא באלכ̇יל ומאשיה אלגנם ואלבקר ואלחמיר וג̇זאהם באלטעאם תלך אלסנה
(יח) פלמא פנית תלך אלסנה ג̇אוה פי אלסנה אלת̇אניה וקאלו לה לא נכתם מן סידנא אן אלורק קד פני ואלמואשי מן אלבהאים ענד סידנא ולם יבק בין ידי סידנא אלא אבדאננא וריאצ̇נא
(יט) פלם נמות בחצ̇רתך נחן וריאצ̇נא אשתרנא וריאצ̇ונא באלטעאם חתי נציר עבידא וריאצ̇נא מלכא לפרעון ואעטנא חבא נחיא בה ולא נמות ואלארץ̇ לא תכ̇ל
(כ) פאשתרי יוסף ג̇מיע ריאץ̇ אלמצריין לפרעון לאנהם באעו כל רג̇ל צ̇יעתה ממא אשתד עליהם אלג̇וע פצארת אלצ̇יאע לפרעון
(כא) ונקל אלקום מן קראהם מן טרף תכ̇ם מצר אלי טרפה
(כב) עדא ריאץ̇ אימתהם פאנה לם ישתרהא לאן אלרזק כאן להם מן פרעון פכאנו יאכלון רזק פרעון ולד̇לך לם יחתאג̇ו אן יביעו ריאצ̇הם
(כג) ת̇ם קאל יוסף ללקום הוד̇א קד אשתרית אליום אנתם וריאצ̇כם לפרעון הא לכם חבא תזרעוה פי אלארץ̇
(כד) פאד̇א דכ̇לת אלגלאת פאעטו אלכ̇מס לפרעון ואלארבע אג̇זא תכון לכם לבד̇ר אלצ̇יאע ומאכלכם ומן פי מנאזלכם ואטפאלכם
(כה) קאלו קד אחייתנא נג̇ד חט̇אא ענד סידנא ונכון עבידא לפרעון
(כו) פצירה יוסף רסמא אלי הד̇א אליום עלי בלד מצר אן יעטו אלכ̇מס לפרעון עדא ריאץ̇ אימתה וחדהם לם תצר לפרעון
(כז) ולמא אקאם אסראיל פי בלד מצר פי בלד אלסדיר חאזוהא ואתימרו וכת̇רו ג̇דא
(כח) ועאש יעקוב פי בלד מצר סבע עשרה סנה פצאר ג̇מיע עמרה סני חיותה מאיה וסבעא וארבעין סנה
(כט) ולמא קרב אג̇ל אסראיל ללמות דעא באבנה יוסף וקאל לה אן וג̇דת חט̇אא ענדך אום אלאן בידך אלי עהדי ואצנע מעי פצ̇לא ואחסאנא באן לא תדפנני במצר
(ל) בל אד̇א צרת אלי אבאי אחמלני מן מצר ואדפני פי מקברתהם קאל אנא אצנע כמא קלת
(לא) קאל לה אחלף לי פחלף לה וסג̇ד אסראיל שכרא עלי טרף אלסריר
<h3>פרק מח</h3>
(א) וכאן בעד הד̇ה אלאמור קיל ליוסף אן אבאך מריץ̇ פאכד̇ אבניה מעה מנשה ואפרים
(ב) ת̇ם אכ̇בר יעקוב וקיל לה הוד̇א אבנך יוסף דאכ̇ל אליך פתקוי אסראיל וג̇לס עלי אלסריר
(ג) פקאל יעקוב ליוסף אעלם אן אלטאיק אלכאפי תג̇לא לי פי לוז פי בלד כנעאן ובארך פי
(ד) וקאל לי האנא מת̇מרך ומכת̇רך ואג̇על מנך ג̇וק אמם ואעטי הד̇א אלבלד לנסלך בעדך חוז אלדהר
(ה) פאלאן אבנאך אללד̇ין ולדא לך פי בלד מצר אלי אן אתיתך אלי מצר המא ינסבאן אלי אפרים ומנשה מת̇ל ראובן ושמעון יכונא לי
(ו) ותאלידך אלד̇י תלד בעדהמא אליך ינסבון ואלי אסמא אכויהם יצ̇אפון פי נחלתהם
(ז) ואמא אנא פפי מג̇יי מן פדן מאתת עני רחל פי בלד כנעאן פי אלטריק וקד בקי מיל מן אלמסאפה אלי דכ̇ול אלי אפרת פדפנתהא ת̇ם פי טריק אפרת הי בית לחם פלם יולד לי בעד ד̇לך
(ח) ולמא רא אסראיל אבני יוסף קאל מן האולי
(ט) קאל יוסף אלי אביה אבנאי אללד̇ין רזקניהמא אללה ההנא קאל קדמהמא אלי ואבארך פיהמא
(י) ועינא אסראיל קד תיקלתא מן אלשיכ̇וכ̇ה לם יטק אן ינט̇ר פקדמהמא אליה פקבלהמא ועאנקהמא
(יא) וקאל אסראיל ליוסף אלנט̇ר אלי וג̇הך לם אט̇ן בה והוד̇א קד אראני אללה איצ̇א נסלך
(יב) ת̇ם אכ̇רג̇המא מן ענד חג̇רה וסג̇ד יוסף עלי וג̇הה עלי אלארץ̇
(יג) ת̇ם אכ̇ד̇ יוסף כליהמא אפרים מן ימינה מן יסאר אסראיל ומנשה ביסארה מן ימין אסראיל וקדמהמא אליה
(יד) פמד אסראיל ימינה פג̇עלהא עלי ראס אפרים והוא אלאצגר ויסארה עלי ראס מנשה אחכם ידיה כד̇אך עלי אן מנשה אלבכר
(טו) ובארך פי יוסף וקאל לה אללה אלד̇י סלכו אבאי פי טאעתה אברהים ואסחק הו אללה אלד̇י רעאני מד̇ כנת אלי הד̇א אליום
(טז) באלמלאך אלד̇י פכני מן כל שר הו יבארך פי הד̇ין אלגלאמין ויסמיאן באסמי ואסם אבאי אברהים ואסחק וינמיאן כת̇רה פי אלארץ̇
(יז) פלמא ראי יוסף אן אבאה קד ג̇על ידה אלימני עלי ראס אפרים סאה ד̇לך ענדה פאסנדהא ליזילהא ען ראס אפרים אלי ראס מנשה
(יח) וקאל יוסף לאביה ליס כד̇א יא אבי בל הד̇א אלבכר אג̇על ימינך עלי ראסה
(יט) פאבא אבוה וקאל קד עלמת יא בני אן הד̇א יכת̇ר איצ̇א ותכון מנה אמה ולכני אעלם אן אכ̇אה אלאצגר יכת̇ר מנה ויכון נסלה מל אלאמם שבהא
(כ) פלמא ברך פיהמא פי ד̇לך אליום קאל בך יתבארך בנו אסראיל קאילין בעץ̇ לבעץ̇ יצירך אללה מת̇ל אפרים ומנשה פקדם אפרים עלי מנשה
(כא) ת̇ם קאל אסראיל ליוסף אנא מאית ויכון אללה מעכם וירדכם אלי בלד אבאיכם
(כב) ואנא קד אעטיתך חט̇אא זאידא עלי אכ̇ותך אלד̇י אכ̇ד̇תה מן ידי אלאמוריין בסיפי וקוסי
<h3>פרק מט</h3>
(א) ת̇ם דעא יעקוב בבניה וקאל אג̇תמעו אכ̇ברכם במא ינאלכם פי אכ̇ר אלאיאם
(ב) אג̇תמעו ואסמעו ד̇לך יא בנו יעקוב ואקבלו מן אסראיל אביכם
(ג) ראובן אנת בכרי וקותי ואול נילי מפצ̇ל פי אלשרף מפצ̇ל פי אלעז
(ד) ואלאן בנהלה מן אלמא לא תפצ̇ל אד̇ צעדת אלי מצ̇ג̇ע אביך חיניד̇ ממא תבד̇לת פראשי תכ̇לץ
(ה) שמעון ולוי אכ̇ואן פי אלה אלט̇לם פרצ̇תהמא
(ו) ופי עצבתהמא לא תדכ̇ל נפסי ופי תג̇וקהמא לא תג̇תמע ד̇אתי לאן בגצ̇בתהמא קתלא אמה וברצ̇אהמא קלעא סורהא
(ז) פמד̇מום גצ̇בהמא מא אעזה וחמיתהמא מא אצעבהא אקסמהמא פי אליעקב ואבדדהמא פי אלאסראיל
(ח) ואנת יא יהודה יסידונך אכ̇ותך וידך פי אקפא אעדאיך ויכ̇צ̇ע לך בנו אביך
(ט) תכון יא יהודה כשבל אלאסד פי אלקוה לאנך כ̇לצת אבני מן אלקתל אלד̇י אד̇א ג̇ת̇א ורבץ̇ כאסד ולבוה מן ד̇א ית̇ירה
(י) ולא יזול אלקצ̇יב מן אליהודה ואלראסם מן תחת אמרה אלי אן יג̇י אלד̇י הו להו ואליה תג̇תמע אלשעוב
(יא) ראבטא ללג̇פן ג̇חאשה וללסריק בני אתניה גאסלא באלכ̇מר לבאסה ובדם אלענב כסותה
(יב) מזור אלעינין אכת̇ר מן אלכ̇מר ואביץ̇ אלאסנאן אכת̇ר מן אללבן
(יג) זבולון פי סאחל אלבחר יסכן ופי סאחלה ספן וטרף תכ̇מה אלי צידא
(יד) יששכר כג̇סם מנפרד ראבץ̇ בין אלצפין
(טו) ת̇ם ראי אלראחה מא אג̇ודהא ואלארץ̇ מא אנעמהא פימד ענקה ללנקל ויציר כאלד̇מה כ̇אדמא
(טז) דן יחכם לקומה כג̇מלה סבט מן בני אסראיל
(יז) ויכון דן כאלת̇עבאן עלי אלטריק וכאלמערון עלי אלסכה אללאסע עקב אלפרס פוקע ראכבה אלי ורא
(יח) יקול רג̇ות גות̇ך יא רבי
(יט) גד אי כרדוס תכרדס עליה פהו יג̇ד אעקאבה
(כ) ואשר טעאמה סמין והו יעטי מלאד̇ אלמלוך
(כא) נפתלי כאילה מרסלה תרד אקואל אלחסני
(כב) ויוסף אבן מת̇מר כגצן מת̇מר עלי עין מא לה ערוק קד אמתדת עלי סור
(כג) אמרוה פכת̇רו ותהדדוה אצחאב אלסהאם
(כד) פת̇בתת קוסה פי צלאבה ופאזא ד̇ראעאה מן טאעה ג̇ליל יעקוב ומן ת̇ם רעא ד̇את אסראיל
(כה) אסאל מן אלטאיק אלאה אביך אן יעינך ומן אלכאפי אן יבארך פיך ברכאת אלסמא מן אלעלו ברכאת אלגמר אלראבצ̇ה ספלא ברכאת אלת̇דאיא ואלבטון
(כו) וברכאת אביך תנצ̇אף אלי ברכאת אסלאפי ואלי מא אשתהי יפאע אלדהר ויכון ג̇מיע ד̇לך עלי ראס יוסף והאמה נאסך אכ̇ותה
(כז) בנימן כאלד̇יב יפתרס באלגדאה יאכל נהבא ובאלעשי יקסם סלבא
(כח) האולי ג̇מיע אסבאט אסראיל את̇ני עשר והד̇א מא קאל להם אבוהם ובארך פיהם כל רג̇ל חסב אסתחקאקה בארך עליהם
(כט) ת̇ם אוצאהם וקאל להם אנא מנצ̇ם אלי קומי אדפנוני מע אבאי פי אלמגארה אלתי פי צ̇יעה עפרון אלחתי
(ל) הי אלמגארה אלתי פי אלצ̇יעה אלמצ̇אעפה בחצ̇רה ממרא פי בלד כנעאן אלתי אשתראהא אברהים מן עפרון אלחתי חוז קבר
(לא) ת̇ם דפנו אברהים וסארה זוג̇תה ות̇ם דפנו אסחק ורבקה זוג̇תה ות̇ם דפנת לאה
(לב) שרא אלצ̇יעה ואלמגארה אלתי פיהא מן בני חת
(לג) פלמא פרג יעקוב מן וציתה לבניה צ̇ם רג̇ליה אלי אלסריר ותופי וצאר אלי קומה
<h3>פרק נ</h3>
(א) פאנכב יוסף עלי וג̇ה אביה פבכא עליה וקבלה
(ב) ואמר יוסף עבידה אלאטבא אן יחנטו אבאה פחנטת אלאטבא אסראיל
(ג) אלי אן כמל לה ארבעון יומא לאן כד̇אך כאנת תכמל איאם אלמחנוטין ובכא עליה אלמצריון סבעין יומא
(ד) ולמא ג̇אזת איאם בכאיה כלם יוסף אל פרעון וקאל להם אן וג̇דת חטאא ענדכם כלמו פרעון וקולו לה
(ה) אן אבי כאן אסתחלפני וקאל לי הא אנא מאית אדפני פי קברי אלד̇י כריתה לי פי בלד כנעאן ואלאן אצעד אדפן אבי וארג̇ע
(ו) קאל אצעד אדפן אבאך כמא אחלפך
(ז) פצעד יוסף לידפן אבאה פצעד מעה ג̇מיע קואד פרעון ושיוך̇ אלה וג̇מיע שיוך̇ בלד מצר
(ח) וג̇מיע אל יוסף ואכ̇ותה ואל אביה עדא אן אטפאלהם וגנמהם ובקרהם תרכוהא פי בלד אלסדיר
(ט) וצעד מעה איצ̇א אלכ̇יל ואלפרסאן פכאן אלעסכר עט̇ימא ג̇דא
(י) וג̇או אלי אנדר אלעוסג̇ אלד̇י פי עבר אלארדן פנדבוה ת̇ם נדבא כבירא עט̇ימא ג̇דא וצנע לאביה חזנא סבעה איאם
(יא) פרא סאכן אלבלד אלכנעאני אלחזן פי אנדר אלעוסג̇ פקאלו הד̇א חזן עט̇ים ללמצריין ולד̇לך סמי חזן אלמצריין אלד̇י פי עבר אלארדן
(יב) וצנע בה בנוה בג̇מיע מא אוצאהם
(יג) וחמלוה אלי בלד כנעאן ודפנוה פי מגארה אלצ̇יעה אלמצ̇אעפה אלתי אשתראהא אברהים אלצ̇יעה לחוז קבר מן עפרון אלחתי בחצ̇רה ממרא
(יד) תם רג̇ע יוסף אלי מצר הו ואכ̇ותה וסאיר מן כאן צעד מעה לידפן אבאה בעד מא דפנה
(טו) פלמא ראו אכ̇וה יוסף אן מאת אבוהם קאלו כילא יחקדנא יוסף ויכאפינא בג̇מיע אלשר אלד̇י אולינאה
(טז) פאמרו מן קאל ליוסף אן אבאך אוצאנא קבל מותה קאילא
(יז) כד̇א קולו ליוסף יא יוסף אגפר ד̇נב אכ̇ותך וכ̇טיתהם פקד אולוך שרא פאלאן נסאלך אן תצפח ד̇נב עביד אלאה אביך פבכא יוסף חין כלמוה בד̇לך
(יח) וג̇או אכ̇ותה איצ̇א ווקעו בין ידיה וקאלו הוד̇א נחן עביד לך
(יט) וקאל להם יוסף לא תכ̇אפו אנני אכ̇אף אללה
(כ) אנתם קדרתם עלי שרא ואללה קדר כ̇ירא לקבל אן יצנע מא תרוהא אליום ויחיי מנכם קומא כת̇ירא
(כא) פאלאן לא תכ̇אפו אנא אמונכם ואטפאלכם פעזאהם ודאראהם
(כב) ת̇ם אקאם במצר הו ואל אביה ועאש יוסף מיאה ועשר סנין
(כג) חתי ראי לאפרים בנין ת̇ואלת̇א ואיצ̇א בנו מכיר אבן מנשה ולדו פי חג̇רה
(כד) ת̇ם קאל לאכ̇ותה אנא מאית ואללה סיד̇כרכם ויצעדכם מן הד̇א אלבלד אלי אלבלד אלד̇י אקסם לאברהים ואסחק ויעקוב
(כה) פאחלף יוסף בני אסראיל וקאל להם אד̇א ד̇כרכם אללה פאצעדו בעט̇אמי מעכם
(כו) פמאת יוסף אבן מיאה ועשר סנין וחנטוה וציר פי צנדוק במצר
<h2>שמות<h2>
<h3>פרק א</h3>
(א) הד̇ה אסמא בני אסראיל אלדאכ̇לין אלי מצר מע יעקוב רג̇ל ואלה דכ̇לו
(ב) ראובן שמעון לוי ויהודה
(ג) יששכר זבולן ובנימן
(ד) דן ונפתלי גד ואשר
(ה) וכאן ג̇מלה אלנפוס אלכ̇ארג̇ה מן צלב יעקוב סבעין נפסא מע יוסף אלד̇י כאן במצר
(ו) ת̇ם מאת יוסף וג̇מיע אכ̇ותה וג̇מיע אהל ד̇לך אלג̇יל
(ז) ובנו אסראיל את̇מרו וסעו וכת̇רו ועט̇מו ג̇דא ג̇דא ואמתלי ד̇לך אלבלד מנהם
(ח) וקאם מלך ג̇דיד עלי מצר מן לם ישאהד יוסף
(ט) וקאל לקומה הוד̇א קום בני אסראיל אכת̇ר ואעט̇ם מנא
(י) תעאלו נחתאל להס כילא יכת̇רון פיכון אד̇א ואפאנא חרב אנצ̇אפו הם איצ̇א אלי אעדאינא פחארבונא ואהרבונא מן אלבלד
(יא) פצירו עליהם רוסא ד̇מה לקבל אן יעד̇בוהם בנקלהם פבנו קרי מכ̇אזן לפרעון פי אלפיום ופי עין אלשמס
(יב) וכלמא עד̇בוהם כד̇אך יכת̇רון ויזדאדון חתי צ̇ג̇רו מן קבל בני אסראיל
(יג) ואסתכ̇דם אלמצריון בבני אסראיל באקמא
(יד) ואמרו חיאתהם בכ̇דמה צעבה באלטין ואללבן וסאיר אעמאל אלצחרא וג̇מיע כ̇דמתהם אלתי אסתכ̇דמוהם באקמא
(טו) ת̇ם קאל מלך מצר ללקואבל אלעברניאת אלתי אסם אחדאהמא שפרה ואלאכ̇רי פועה
(טז) קאל אד̇א קבלתן אלעבראניאת פאנט̇רן ענד אלמת̇בר אן כאן אבנא פאקתלנה ואן כאנת אבנה פאסתבקינהא
(יז) פכ̇אפת אלקואבל אללה ולם יצנען מא קאל להן מלך מצר פאסתבקון אלבנין
(יח) פדעי בהן מלך מצר וקאל להן מא באלכן צנעתן הד̇א אלאמר ואסתבקיתן אלבנין
(יט) קלתא לה ליס כאלנסא אלמצריאת אלעבראניאת בל הן בציראת וקבל אן תדכ̇ל אליהן אלקאבלה ילדן
(כ) פאחסן אללה אלי אלקואבל פכת̇ר אלקום ועט̇מו ג̇דא
(כא) ולמא כ̇אף אלקואבל אללה צנע להן ביותא חג̇בהן
(כב) ת̇ם אמר פרעון ג̇מיע קומה קאילא כל אבן יולד להן אטרחוה פי אלניל וכל אבנה אסתבקוהא
<h3>פרק ב</h3>
(א) ת̇ם מצ̇י רג̇ל מן אללוי פתזוג̇ באבנה לוי
(ב) פחמלת וולדת אבנא ולמא ראתה חסנא אכ̇פתה ת̇לת̇ה שהור
(ג) ולם תטק אן תכ̇פיה זיאדה פאכ̇ד̇ת לה תאבותא מן ברדי וקפרתה באלקפר ואלזפת וצירת פיה אלצבי וצירתה באלדיס עלי שאטי אלניל
(ד) ווקפת אכ̇תה מן בעיד לתנט̇ר מה יצנע בה
(ה) פנזלת אבנה פרעון לתגתסל פי אלניל וכאן ג̇ואריהא ימשין עלי שאטיה פראת אלתאבות פי וסט אלדיס פמדת ידהא פאכ̇ד̇תה
(ו) ופתחתה פראת בצבי יבכי פשפקת עליה וקאלת הד̇א מן אולאד אלעבראניין
(ז) קאלת להא אכ̇תה אאמצ̇י ואדעי לך במראה מרצ̇ע מן אלעבראניאת תרצ̇עה לך
(ח) קאלת להא אבנת פרעון אמץ̇ פמצ̇ת אלג̇אריה ודעת באם אלצבי
(ט) קאלת להא אבנה פרעון הא לך הד̇א אלצבי ארצ̇עיה לי ואנא אעטיך אג̇רתך פאכ̇ד̇ת אלמראה אלצבי וארצ̇עתה
(י) ולמא כבר אלצבי ג̇את בה אלי אבנה פרעון וצאר להא כאבן וסמתה מוסי קאלת לאני נשלתה מן אלמא
(יא) וכאן פי תלך אלאיאם אן מוסי כבר וכ̇רג̇ אלי אכ̇ותה ונט̇ר פי נקלהם פאד̇א ברג̇ל מצרי יצ̇רב רג̇לא עבראניא מן אכ̇ותה
(יב) פאלתפת ימנה ויסרה פראי אנה ליס אנסאן פצ̇רב אלמצרי פמאת ודפנה פי אלרמל
(יג) ת̇ם כ̇רג̇ פי אליום אלת̇אני פאד̇א ברג̇לין עבראניין יתנאצאן פקאל ללט̇אלם לם תצ̇רב צאחבך
(יד) פקאל מן צירך רג̇לא רייסא וחאכמא עלינא אתריד אן תקתלני כמא קתלת אלמצרי פפזע מוסי וקאל אד̇ן קד ערף אלאמר
(טו) ולמא סמע פרעון בהד̇א אלכ̇בר טלב אן יקתל מוסי פהרב מוסי מן בין ידיה וצאר אלי בלד מדין וג̇לס עלי ביר מא
(טז) וכאן לאמאם מדין סבע בנאת פג̇את ודלת ומלאת אלאחואץ̇ לתסקי גנם אביהן
(יז) ולמא ג̇או אלרעאה פטרדוהן קאם מוסי פאגאת̇הן וסקי גנמהן
(יח) ולמא ג̇ין אלי רעואל אביהן קאל מא באלכן אסרעתן באלמג̇י אליום
(יט) קלן רג̇ל מצרי כ̇לצנא מן יד אלרעאה ואיצ̇א דלא לנא וסקי אלגנם
(כ) קאל להן ואין הו לם תרכתן אלרג̇ל אדעין בה יאכל טעאמא
(כא) פלמא אמען מוסי פי אלמקאם ענד אלרג̇ל זוג̇ה בצפורה אבנתה
(כב) פולדת אבנא וסמאה גרשם לאנה קאל צרת גריבא פי בלד אלגרבה
(כג) וכאן איצ̇א פי תלך אלאיאם אלטוילה ואנברץ מאת מלך מצר פתנהדו בנו אסראיל מן כ̇דמתהם וצרכ̇ו פצעד שהיקהם אלי אללה מן אלכ̇דמה
(כד) פסמע אללה שהיקהם וד̇כר עהדה אלד̇י מע אברהים ואסחק ויעקוב
(כה) ונט̇ר אללה אלי בני אסראיל ורחמהם
<h3>פרק ג</h3>
(א) וכאן מוסי ירעא גנם יתרו חמיה אמאם מדין פסאקהא אלי טרף אלבריה חתי ג̇א אלי ג̇בל אללה אלי חריב
(ב) פתג̇לי לה מלאך אללה בצ̇רים נאר מן אלסנא פראי אלסנא משתעל באלנאר והו ליס יחתרק
(ג) פקאל מוסי אמיל אלאן ואנט̇ר הד̇א אלמנט̇ר אלעג̇יב מא באל אלסנא לא יחתרק
(ד) פעלם אללה אנה קד מאל לינט̇ר פנאדאה מן אלסנא וקאל יא מוסי יא מוסי קאל לביך
(ה) קאל לא תתקדם אלי הנא אנזע נעליך ען רג̇ליך פאן אלמוצ̇ע אלד̇י אנת ואקף עליה מקדס
(ו) ת̇ם קאל אנא אלאה אביך אברהים ואסחק ויעקוב פסתר מוסי וג̇הה אד̇ כ̇אף אן ינט̇ר אלי נור אללה
(ז) ת̇ם קאל אללה נט̇רת לצ̇עף קומי אלד̇י במצר וסמעת צראכ̇הם מן קבל ג̇לאוזתהם ועלמת באוג̇אעהם
(ח) פתג̇לית לאכ̇לצהם מן יד אלמצריין ואצעדהם מן ד̇לך אלבלד אלי בלד ג̇יד ואסע בלד יפיץ̇ אללבן ואלעסל אלי מוצ̇ע אלכנעיין ואלחתיין ואלאמוריין ואלפרזיין ואלחויין ואליבוסיין
(ט) ואלאן הוד̇א צראך̇ בני אסראיל קד וצל אלי וראית אלצ̇גט אלד̇י אלמצריון יצ̇אגטונהם
(י) פתעאל אלאן אבעת̇ בך אלי פרעון ואכ̇רג̇ קומי בני אסראיל מן בלד מצר
(יא) קאל מוסי ללה מן אנא חתי אמצ̇י אלי פרעון ואכ̇רג̇ בני אסראיל מן בלד מצר
(יב) קאל אנא אכון מעך והד̇ה איה לך אני בעת̇ת בך ואד̇א אכ̇רג̇ת אלקום מן מצר תעבדון אללה עלי הד̇א אלג̇בל
(יג) וקאל מוסי ללה הא אנא סאיר אלי בני אסראיל פאקול להם אלאה אבאיכם בעת̇ני אליכם פאן קאלו לי מא אסמה מא אקול להם
(יד) קאל לה אלאזלי אלד̇י לא יזול קאל כד̇א קל לבני אסראיל אלאזלי בעת̇ני אליכם
(טו) וקאל לה איצ̇א כד̇א קל לבני אסראיל אללה אלאה אבאיכם אלאה אברהים ואסחק ויעקוב בעת̇ני אליכם הד̇א אסמי אלי אלדהר והד̇א ד̇כרי אלי ג̇יל ואג̇יאל
(טז) אמץ̇ פאג̇מע שיוך̇ בני אסראיל וקל להם אללה אלאה אבאיכם תג̇לי אלי אלאה אברהים ואסחק ויעקוב קאילא קד ד̇כרתכם ומא צנע בכם במצר
(יז) פקלת אצעדכם מן עד̇אב אלמצריין אלי מוצ̇ע אלכנעאניין ואלחתיין ואלאמוריין ואלפריזיין ואלחויין ואליבוסיין אלי בלד יפיץ̇ אללבן ואלעסל
(יח) פאד̇א קבלו מנך אדכ̇ל אנת ושיוך̇ בני אסראיל אלי מלך מצר וקולו לה אללה אלאה אלעבראניין ואפאנא אמרה פאלאן נסיר אלאן מסיר ת̇לת̇ה איאם פי אלבר ונקרב ללה רבנא
(יט) ואנא אעלם אן מלך מצר לא ידעכם אן תמצ̇ו ולא ביד ואחדה שדידה
(כ) חתי אבעת̇ באפתי פאצ̇רב אלמצריין בג̇מיע אעג̇ובאתי אלתי אצנעהא פי מא בינהם ובעד ד̇לך יטלקכם
(כא) ואעטי אלקום חט̇אא ענד אלמצריין פאד̇א מצ̇יתם לא תמצ̇ו פרגא
(כב) בל תסתוהב אלמראה מן מסאכנתהא וג̇ארתהא אניה פצ̇ה וד̇הב ות̇יאבא תצירונהא עלי בניכם ובנאתכם ותנתצפון מן אלמצריין
<h3>פרק ד</h3>
(א) פאג̇אב מוסי וקאל לעלהם לא יומנון בי ולא יקבלון מני בל יקולון לם יתג̇לי לך אללה
(ב) פקאל אללה לה מנבהא מא ד̇א בידך קאל עצא
(ג) קאל אטרחהא עלי אלארץ̇ פטרחהא פצארת ת̇עבאנא פהרב מוסי מן בין ידיה
(ד) קאל אללה לה מד ידך ואמסך ד̇נבה פלמא מד ידה פאמסכה פצאר עצא פי ידה
(ה) לכי יומנו אן קד תג̇לי לך אללה אלאה אבאיהם אברהים ואסחק ויעקוב
(ו) וקאל לה איצ̇א אדכ̇ל ידך אלי כמך פאדכ̇להא ת̇ם אכ̇רג̇הא פאד̇א בהא ביצ̇א כאלת̇לג̇
(ז) וקאל לה איצ̇א ארדד ידך אלי כמך ורדהא ת̇ם אכ̇רג̇הא וקד עאדת כסאיר בדנה
(ח) קאל פאן לם יומנו בך ולם יקבלו אלאיה אלאולי פיומנון באלאיה אלת̇אניה
(ט) קאל פאן לם יומנו בהאתין אלאיתין ולם יקבלו מנך כ̇ד̇ מן מא אלניל ואצכבה עלי אליבס פאנה ינקלב ויציר דמא פי אליבס
(י) קאל מוסי לרבה יא רב ליס אנא ד̇ו נטק מן אמס ומא קבלה ולא מן חין כ̇אטבת עבדך אני ת̇קיל אלפם ואללסאן ג̇מיעא
(יא) קאל לה אללה מן כ̇לק נטקא ללאנסאן או מן יכ̇לק אלאכ̇רם או אלאצם או אלבציר או אלאעמי אליס אנא אללה
(יב) פאמץ̇ אלאן פאנא אכון מע קולך ואדלך עלי מא תתכלם בה
(יג) קאל יא רבי אבעת̇ מן אנת באעת̇ה
(יד) ואשתד גצ̇ב אללה עלי מוסי וקאל אליס הרון אכ̇וך אלליואני אנא אעלם אנה מתכלם והוד̇א הו כ̇ארג̇ תלקאך פינט̇ר אליך ויסר פי נפסה
(טו) פכלמה וציר הד̇א אלכלאם פי פיה פאנא אכון מע קולך וקולה ואדלכמא עלי מא תצנעון
(טז) פיכלם הו לך אלקום ויכון לך תרג̇מאנא ואנת תכון לה אסתאד̇א
(יז) וכ̇ד̇ הד̇ה אלעצא בידך תצנע בהא אלמעג̇זאת
(יח) פמצ̇י מוסי ורג̇ע אלי יתר חמיה וקאל לה אמצ̇י וארג̇ע אלי אכ̇ותי אלד̇ין במצר ואנט̇ר הל הם באקיון קאל לה אמץ̇ בסלאם
(יט) ת̇ם קאל אללה למוסי במדין אמץ̇ ארג̇ע אלי מצר פאן קד מאת ג̇מיע אלקום אלטאלבין נפסך
(כ) פאכ̇ד̇ מוסי זוג̇תה וולדיה וארכבהם עלי חמאר ובעת̇ בהם ורג̇ע אלי בלד מצר ואכ̇ד̇ אלעצא אלד̇י אמרה אללה בהא פי ידה
(כא) ת̇ם קאל אללה לה פי מצ̇יך לתרג̇ע אלי מצר אנט̇ר ג̇מיע אלבראהין אלתי צירתהא פי ידך ואצנעהא בין ידי פרעון ואנא אשדד קלבה ולא יטלק אלקום
(כב) פקל לה כד̇א קאל אללה משרפא אבני בכרי אסראיל
(כג) פקלת לך אטלך אבני יעבדני פאן אבית אן תטלקה הא אנא קאתל אבנך בכרך
(כד) ולמא כאן פי אלטריק פי אלמבית פאג̇א ולדה מלאך אללה פטלב קטלה
(כה) פאכ̇ד̇ת צפורה צואנא פקטעת קלפה אבנהא וקדמתה בין ידיה וקאלת כאד אלערוס אן יכון מקטולא
(כו) פכף ענה חיניד̇ קאלת צאר אלערוס אלמקטול מכ̇תונא
(כז) ת̇ם קאל אללה להרון אמץ̇ תלקא מוסי פי אלבר פמצ̇א פואפאה פי ג̇בל אללה פקבלה
(כח) פאכ̇ברה מוסי בג̇מיע כלאם אללה אלד̇י בעת̇ה בה וג̇מיע אלאיאת אלתי אמרה אללה
(כט) פמצ̇א מוסי והרון וג̇מעא ג̇מיע שיוך̇ בני אסראיל
(ל) וכלמהם הרון בג̇מיע אלכלאם אלד̇י כלם אללה מוסי וצנע אלמעג̇זאת בחצ̇רה אלקום
(לא) פאמן אלקום אד̇ סמעו אן אללה קד ד̇כר בני אסראיל ונט̇ר צ̇עפהם וכ̇רו וסג̇דו
<h3>פרק ה</h3>
(א) ובעד ד̇לך דכ̇ל מוסי והרון וקאלא לפרעון כד̇א קאל אללה אלאה אסראיל אטלק קומי יחג̇ון לי פי אלבר
(ב) קאל פרעון מן אללה חתי אקבל מנה ואטלק בני אסראיל לא אערף אללה ולא אטלק בני אסראיל איצ̇א
(ג) קאלא אלאה אלעבראניין ואפאנא אמרה נמצ̇י מסיר ת̇לת̇ה איאם פי אלבר ונקרב ללה רבנא כילא יפאג̇ינא בובא או בסיף
(ד) קאל להמא מלך מצר לם יא מוסי והרון תג̇ד̇באן אלקום ען אעמאלהם אמצ̇ו אלי נקלכם
(ה) ת̇ם קאל אמן כת̇רה אהל אלבלד חתי תעטלאהם מן נקלהם
(ו) ואמר פרעון פי ד̇לך אליום ג̇לאוזה אלקום וערפאהם קאילא
(ז) לא תעודו אן תעטו תבנא לילבנו אללבן מת̇ל אמס ומא קבלה בל הם ימצ̇ון ויקמשון להם תבנא
(ח) וצ̇ראיב אללבן אלתי כאנו יצנעונהא אמסא ומא קבלה צירוהא עליהם ולא תנקצון מנהא לאנהם מרפהון ולד̇לך יצרכ̇ון ויקולון נמצ̇י נקרב לרבנא
(ט) ית̇קל אלעמל עלי אלקום פישתגלו בה ולא ישתגל באמור באטלה
(י) פכ̇רג̇ ג̇לאוזה אלקום וערפאהם וקאלו להם כד̇א קאל פרעון ליס אעטיכם תבנא
(יא) אנתם אמצ̇ו וכ̇ד̇ו לכם תבנא חית̇ מא תג̇דון ואעלמו אן לא ינקץ מן עמלכם שי
(יב) ותבדד אלקום פי ג̇מיע בלד מצר ליקמשו קשא ללתבן
(יג) ואלג̇לאוזה מלחון קאילין אכמלו עמלכם אמר יום ביום כמא כאן פי וקת אעטא אלתבן
(יד) פצ̇רב ערפא בני אסראיל אלד̇ין ולוהם עליהם ג̇לאוזה פרעון וקאלו להם מא באלכם לם תכמלו צ̇ראיבכם אן תלבנו מת̇ל אמס ומא קבלה איצ̇א אמס ואליום
(טו) וג̇א ערפא בני אסראיל ואסתגאת̇ו אלי פרעון קאילין לם תצנע כד̇א בעבידך
(טז) תבן לם ידפע אלינא ויקולון לנא אצ̇רבו לבנא הוד̇א עבידך מצ̇רובון ממא יכ̇טי עליהם קומך
(יז) קאל אנתם מרפהון ולד̇לך תקולון נמצ̇י נקרב לרבנא
(יח) ואלאן אמצ̇ו אעמלו ותבן לא יעטי לכם וצ̇ראיבכם תופון
(יט) פנט̇ר ערפא בני אסראיל אנהם בשר וקאלו לא תנקצו מן לבנכם אמר יום ביום
(כ) ופאג̇ו מוסי והרון ואקפון תלקאהם ענד כ̇רוג̇הם מן ענד פרעון
(כא) פקאלו להמא ינט̇ר אללה ויחכם עליכם כמא אפסדתמא חאלנא ענד פרעון וענד קואדה חתי לו אן סיפא פי ידהם לקתלונא
(כב) פרג̇ע מוסי אלי אללה וקאל יא רב לם אבלית הולאי אלקום ולם ד̇א בעת̇ת בי
(כג) ומן חיתי דכ̇לת אלי פרעון פכ̇אטבתה באסמך אסא אליהם ולם תכ̇לצהם מן ד̇לך
<h3>פרק ו</h3>
(א) קאל אללה למוסי אלאן תנט̇ר מא אצנע לפרעון אנה סיטלקהם ביד שדידה ויטרדהם מן בלדה ביד שדידה
(ב) ת̇ם כלם אללה מוסי וקאל לה אנא אללה
(ג) אלד̇י תג̇לית לאברהים ואסחק ויעקוב באלטאיק אלכאפי ואסמי אללה פקט לם אערפהם
(ד) ואיצ̇א ת̇בת עהדי מעהם לאעטיהם בלד כנעאן בלד סכנאהם אלד̇י סכנוה
(ה) ואיצ̇א אני קד סמעת שהיק בני אסראיל ממא אלמצריון יסתכ̇דמונהם פד̇כרת עהדי
(ו) לד̇לך קל לבני אסראיל אנא אללה לאכ̇רג̇כם מן נקל אלמצריין ואכ̇לצכם מן כ̇דמתהם ואפככם בד̇ראע ממדודה ובאחכאם עט̇ימה
(ז) ואתכ̇ד̇כם לי אמה ואכון לכם אלאהא ותעלמון אנני אללה רבכם אלמכ̇רג̇כם מן נקל אלמצריין
(ח) ואדכ̇לכם אלי אלבלד אלד̇י אקסמת באמרי אן אעטיה לאברהים ואסחק ויעקוב פאעטיה לכם חוזא אנא אללה אפי בד̇לך
(ט) פכלם מוסי בד̇לך בני אסראיל ולם יקבלו מנה מן צ̇יק ארואחהם ומן כ̇דמתהם אלצעבה
(י) ת̇ם כלם אללה מוסי תכלימא
(יא) אדכ̇ל כלם פרעון מלך מצר פי אן יטלק בני אסראיל מן בלדה
(יב) וכלם מוסי בין ידי אללה קאילא הוד̇א בנו אסראיל לם יקבלו מני פכיף יסמע מני פרעון ואנא אלת̇ג אלפם
(יג) פכלם אללה מוסי והרון ווצאהמא בסבב בני אסראיל ופרעון מלך מצר אן יכ̇רג̇א בני אסראיל מן בלד מצר
(יד) האולי רוסא ביות אבאיהם בנו ראובן בכר אסראיל חנוך ופלוא חצרן וכרמי האולי עשאיר ראובן
(טו) ובנו שמעון ימואל וימין ואהד ויכין וצחר ושאול אבן אלכנעאניה האולי עשאיר שמעון
(טז) והד̇ה אסמא בני לוי עלי תאלידהם גרשון וקהת ומררי וסנו חיוה לוי מיאה וסבע ות̇לת̇ון סנה
(יז) ובנו גרשון לבני ושמעי לעשאירהם
(יח) ובנו קהת עמרם ויצהר וחברון ועזיאל וסנו חיותה מיאה ות̇לת̇ ות̇לת̇ון סנה
(יט) ובנו מררי מחלי ומושי האולי עשאיר אלליואניין עלי תאלידהם
(כ) פתזוג̇ עמרם ביוכבד עמתה קבל אן תחט̇ר פולדת לה הרון ומוסי וכאן סנו חיותה מיאה וסבע ות̇לת̇ין סנה
(כא) ובנו יצהר קרח ונפג וזכרי
(כב) ובנו עזיאל מישאל ואלצפן וסתרי
(כג) פתזוג̇ הרון באלישבע בנת עמינדב אכ̇ת נחשון פולדת לה נדב ואביהוא ואלעזר ואיתמר
(כד) ובנו קרח אסיר ואלקנה ואביאסף הד̇ה עשאיר אלקרחיין
(כה) ואלעזר אבן הרון תזוג̇ במראה מן בנאת פוטיאל פולדת לה פינחס האולי רוסא אבא אלליואניין לעשאירהם
(כו) המא הרון ומוסי אללד̇אן קאל להמא אללה אכ̇רג̇א בני אסראיל מן בלד מצר עלי ג̇יושהם
(כז) המא אלמכ̇אטבאן פרעון מלך מצר ליכ̇רג̇א בני אסראיל מן בלד מצר המא מוסי והרון
(כח) ולמא כאן יום כ̇אטב אללה מוסי פי בלד מצר
(כט) וקאל אללה למוסי קאילא אנא אללה כלם פרעון מלך מצר בג̇מיע מא אמרך בה
(ל) וקאל מוסי בין ידי אללה הוד̇א אנא אלתיג אלפם וכיף יסמע מני פרעון
<h3>פרק ז</h3>
(א) קאל אללה למוסי אנט̇ר קד ג̇עלתך אסתאד̇א פי אמר פרעון והרון אכ̇וך יכון תרג̇מאנך
(ב) אנת תכלם הרון אכ̇אך בג̇מיע מא אמרך בה והו יכלם פרעון ליטלק בני אסראיל מן בלדה
(ג) ואנא אעצב קלב פרעון ואכת̇ר איאתי ובראהיני פי בלד מצר
(ד) ולא יקבל מנכמא פרעון חתי אחל אפאתי באלמצריין ואכ̇רג̇ ג̇יושי וקומי בני אסראיל מן בלד מצר באחכאם עט̇ימה
(ה) ויעלמון אלמצריון אני אללה אד̇א מדדת ידי עלי אלמצריין ואכ̇רג̇ת בני אסראיל מן בינהם
(ו) פצנע מוסי והרון כמא אמרהמא אללה כד̇אך צנעא
(ז) וכאן מוסי אבן ת̇מנין סנה והרון אבן ת̇לת̇ ות̇מנין סנה חין כלמא פרעון
(ח) ת̇ם קאל אללה למוסי והרון קאילא
(ט) אד̇א כלמכמא פרעון וקאל אעטוני ברהאנא פקל להרון כ̇ד̇ עצאך פאטרחהא בין ידי פרעון ותציר תנינא
(י) פדכ̇ל מוסי והרון אלי פרעון וצנעא כמא קאל אללה וטרח הרון עצאה בין ידי פרעון וקואדה פצארת תנינא
(יא) ת̇ם דעא פרעון באלחכמא ואלסחרה פצנע כד̇אך איצ̇א עלמא מצר בכ̇פיהם
(יב) פטרח כל רג̇ל עצאה פצארת כתנאנין פאבתלעת עצא הרון עציהם
(יג) פאשתד קלב פרעון ולם יקבל מנהמא כמא קאל אללה
(יד) ת̇ם קאל למוסי קד ת̇קל קלב פרעון ואבא אן יטלק אלקום
(טו) אמץ̇ אליה באלגדאה הוד̇א הו כ̇ארג̇ אלי אלמא פקף תלקאה עלי שאטי אלניל ואלעצא אלתי אנקלבת חיה כ̇ד̇הא בידך
(טז) וקל לה אללה אלאה אלעבראניין בעת̇ני אליך קאילא אטלק קומי יעבדני פי אלבר והוד̇א אנת לם תקבל אלי אלאן
(יז) כד̇א קאל אללה בהד̇ה אלכ̇לה תעלם אנני אללה הא אנא צ̇ארב באלעצא אלתי בידי אלמא אלד̇י פי אלניל פינקלב דמא
(יח) ואלסמך אלד̇י פי אלניל ימות פינתן אלניל ויעג̇ז אלמצריון ען אן ישרבו מאא מן אלניל
(יט) ת̇ם קאל אללה למוסי קל להרון כ̇ד̇ עצאך ומד ידך עלי מיאה אלמצריין ואנהארהם וכ̇לג̇אנהם ואג̇אמהם וסאיר מלאם מיאההם פתציר דמא ויכון דם פי ג̇מיע בלד מצר ופי אואני אלכ̇שב ואלחג̇ארה
(כ) פצנע כד̇אך מוסי והרון כמא אמר אללה ורפע אלעצא וצ̇רב אלמא אלד̇י פי אלניל בחצ̇רה פרעון ובחצ̇רה קואדה פאנקלב ג̇מיע אלמא אלד̇י פי אלניל דמא
(כא) ואלסמך אלד̇י פי אלניל מאת ונתן אלניל פעג̇ז אלמצריון אן ישרבו מאא מן אלניל וצאר אלדם פי ג̇מיע בלד מצר
(כב) פצנע כד̇אך עלמא מצר בכ̇פיהם ואשתד קלב פרעון ולם יקבל מנהמא כמא קאל אללה
(כג) ת̇ם ולי פרעון ודכ̇ל מנזלה ולם ירד באלה אלי הד̇ה איצ̇א
(כד) ואחתפר ג̇מיע אלמצריין חואלי אלניל אבארא לישרבו מנהא מאא אד̇ לם יטיקו אן ישרבו מן מא אלניל
(כה) ולמא כמלת סבעה איאם בעד מא צ̇רב אללה אלניל
(כו) קאל אללה למוסי אדכ̇ל אלי פרעון וקל לה כד̇א קאל אללה אטלק קומי יעבדוני
(כז) פאנך אן אבית אן תטלקהם הא אנא צאדם תכ̇מך באלצ̇פאדע
(כח) פתסעי מן אלניל אלצ̇פאדע פתצעד ותדכ̇ל פי ביתך ופי כ̇דר מצ̇ג̇עך ועלי סרירך ופי ביות קואדך וסאיר קומך ופי תנאנירך ומעאג̇נך
(כט) ופי ג̇סמך וג̇סם קומך וקואדך תצעד אלצ̇פאדעך
<h3>פרק ח</h3>
(א) ת̇ם קאל אללה למוסי קל להרון מד ידך בעצאך עלי אלאנהאר ואלכ̇לג̇אן ואלאג̇אם ואצעד אלצ̇פאדע עלי בלד מצר
(ב) פמד הרון ידה עלי מיאה מצר פצעד אלצ̇פאדע וגטא בלד מצר
(ג) וצנע כד̇אך אלעלמא בכ̇פיהם ואצעדו אלצ̇פאדע עלי בלד מצר
(ד) פדעא פרעון במוסי והרון וקאל אשפעא אלי אללה ויזיל אלצ̇פאדע עני וען קומי חתי אטלק אלקום יד̇בחו ללה
(ה) קאל מוסי לפרעון אקתרח עלי מתי תשא אן אשפע לך ולקואדך וקומך פינקטע אלצ̇פאדע ענך וען מנאזלך ותבקא פי אלניל פקט
(ו) וקאל גדא קאל כמא קלת לכי תעלם אנה ליס מת̇ל אללה רבנא
(ז) אד̇ תזול אלצ̇פאדע ענך וען קומך וקואדך ותבקא פי אלניל פקט
(ח) ולמא כ̇רג̇ מוסי והרון מן ענד פרעון דעא מוסי אלי אללה בסבב אלצ̇פאדע אלתי אחלהא בפרעון
(ט) פצנע אללה כמא קאל מוסי ותמאות אלצ̇פאדע מן אלביות ומן אלדור ומן אלצ̇יאע
(י) חתי ג̇מעוהא אנבארא אנבארא ונתנת אלארץ̇ מנהא
(יא) ולמא ראי פרעון אן אלפרג̇ה קד כאנת ת̇קל קלבה ולם יקבל מנהמא כמא קאל אללה
(יב) ת̇ם קאל אללה למוסי קל להרון מד עצאך ואצ̇רב תראב אלארץ̇ יציר קמלא פי ג̇מיע בלד מצר
(יג) פצנעא כד̇אך ומד הרון ידה בעצאה פצ̇רב תראב אלארץ̇ פצאר קמלא פי אלאנסאן ואלבהימה ג̇מיע תראב אלארץ̇ צאר קמלא פי ג̇מיע בלד מצר
(יד) וצנע כד̇לך אלעלמא בכ̇פיהם ליכ̇רג̇ו אלקמל פלם יטיקו פת̇בת אלקמל פי אלנאס ואלבהאים
(טו) פקאלו אלעלמא לפרעון הד̇ה ג̇ראחה מן ענד אללה פאשתד קלבה ולם יקבל מנהמא כמא קאל אללה
(טז) ת̇ם קאל אללה למוסי אדלג̇ באלגדאה וקף בין ידי פרעון הוד̇א הו כ̇ארג̇ אלי אלמא וקל לה כד̇א קאל אללה אטלק קומי ויעבדוני
(יז) לאנך אן אבית אן תטלק קומי הא אנא באעת̇ עליך ועלי קואדך וסאיר קומך ומנאזלך כ̇לט אלוחוש חתי תמתלי מנה ביות אלמצריין ואלארץ̇ אלתי הם עליהא
(יח) ואבין פי ד̇לך אליום בלד אלסדיר אלד̇י קומי מקים בה לילא יכון ת̇ם וחש לכי תעלם אנני אללה מסלט עלי אלארץ̇
(יט) ואציר פדאא לקומי ממא יחל בקומך גדא תכון הד̇ה אלאיה
(כ) פצנע אללה כד̇אך ודכ̇ל וחש כת̇יר אלי בית פרעון ובית קואדה וג̇מיע בלד מצר אנפסד מן קבל אלוחש
(כא) פדעי פרעון במוסי והרון וקאל אמצ̇ו אד̇בחו לרבכם פי אלבלד
(כב) קאל מוסי לא נטיק אן נצנע ד̇לך לאן מא יכרהה אלמצריון נד̇בחה ללה רבנא פהל נד̇בח מא יכרהונה בחצ̇רתהם ולא ירג̇מונא
(כג) לכן מסאפה ת̇לת̇ה איאם נסיר פי אלבר ונד̇בח ללה רבנא כמא יאמרנא
(כד) קאל פרעון אטלקכם תד̇בחון ללה רבכם עדא פאבעאדא לא תבעדו פי אלמסיר ואשפעא עני
(כה) קאל מוסי הא אנא כ̇ארג̇ מן ענדך ואשפע אלי אללה פיזול אלוחש ען פרעון וקואדה וקומה עדא לא יעאוד פרעון אלסכ̇ריה לילא יטלק אלקום יד̇בחון ללה
(כו) ולמא כ̇רג̇ מן ענדה שפע אלי אללה
(כז) פצנע אללה כמא קאל מוסי פזאל אלוחש ען פרעון וען קואדה וסאיר קומה לם יבק ואחד
(כח) ות̇קל פרעון קלבה הד̇ה אלמרה איצ̇א ולם יטלק אלקום
<h3>פרק ט</h3>
(א) ת̇ם קאל אללה למוסי אדכ̇ל אלי פרעון וקל לה כד̇א קאל אללה אלאה אלעבראניין אטלק קומי יעבדוני
(ב) פאנך אן אבית אן תטלקהם ועאדך מתמסך בהם
(ג) פאן אפה אללה כאינה פי מואשיך אלתי פי אלצחרא פי אלכ̇יל ואלחמיר ואלג̇מאל ואלגנם ואלבקר ובא עט̇ים ג̇דא
(ד) ויבין אללה בין מואשי בני אסראיל ומואשי אלמצריין ולא ימות שי מן ג̇מיע מא הו לבני אסראיל
(ה) וציר אללה וקתא קאילא גדא יצנע אללה הד̇א אלאמר פי אלבלד
(ו) פצנע אללה הד̇א אלאמר מן אלגד ומאת ג̇מיע מואשי אלמצריין ומן מואשי בני אסראיל לם ימת ואחדה
(ז) ובעת̇ פרעון פאד̇א לם ימת מן מואשי בני אסראיל ואחדה פת̇קל קלבה ולם יטלקהם
(ח) ת̇ם קאל אללה למוסי והרון כ̇ד̇א מלא חפניכמא מן פיח אלאתון ויהוי בה מוסי פי אלהוא בחצ̇רה פרעון
(ט) פיציר גבארא פי ג̇מיע בלד מצר ויציר פי אלנאס ואלבהאים קרחא נאבתא מתנפטא פי ג̇מיע בלד מצר
(י) פאכ̇ד̇א מן פיח אלאתון ווקפא בין ידי פרעון והוי בה מוסי פי אלהוא פצאר קרח מתנפט נאבת פי אלנאס ואלבהאים
(יא) ולם יטיקו אלעלמא אן יקפו בין ידי מוסי מן קבל אלקרח אלד̇י כאן פיהם ופי סאיר אלמצריין
(יב) ושדד אללה קלב פרעון ולם יקבל מנהמא כמא קאל אללה אלי מוסי
(יג) ת̇ם קאל אללה למוסי אדלג̇ באלגדאה וקף בין ידי פרעון וקל לה כד̇א קאל אללה אלאה אלעבראניין אטלק קומי יעבדוני
(יד) לאני פי הד̇ה אלמרה אנא באעת̇ בכת̇יר מן אפאתי פי קלבך וקואדך וקומך לכי תעלם אן ליס מת̇לי פי ג̇מיע אלעאלם
(טו) לאני אלאן לו אטלקת ידי לקתלתך וקומך באלובא ואג̇תחדת מן אלבלד
(טז) ולכן בסבב כ̇לה אבקיתך לכי אוריך קותי לכי יקץ באסמי פי ג̇מיע אלעאלם
(יז) ועאדך מתרבץ בקומי לילא תטלקהם
(יח) הא אנא ממטר פי מת̇ל הד̇א אלוקת מן גד ברדא עט̇ימא ג̇דא מא לם יכן מת̇לה פי מצר מן יום אססת אלי אלאן
(יט) ואלאן אבעת̇ פצ̇ם מאשיתך וג̇מיע מא לך פי אלצחרא פאנה אי אנסאן או בהימה וג̇ד פי אלצחרא ולם ינצ̇ם אלי אלמנאזל ינזל עליהם אלברד פימותון
(כ) פמן כ̇אף כלאם אללה מן קואד פרעון אהרב עבידה ומאשיתה אלי אלביות
(כא) ומן לם ירד באלה אלי כלאם אללה תרך עבידה ומאשיתה פי אלצחרא
(כב) ת̇ם קאל אללה למוסי מד ידך נחו אלסמא פיכון אלברד פי ג̇מיע בלד מצר עלי אלנאס ועלי אלבהאים וג̇מיע עשב אלצחרא פי בלד מצר
(כג) פמד מוסי עצאה נחו אלסמא פאעלן אללה אצואתא וברדא וסארת אלנאר עלי אלארץ̇ ואמטר אללה בררא עלי בלד מצר
(כד) פכאן אלברד ואלנאר אלמתלבדה פי וסטה עט̇ימא ג̇דא מא לם יכן מת̇לה פי בלד מצר מד̇ צארת לאמה
(כה) פצ̇רב אלברד פי ג̇מיע בלד מצר מא פי אלצחרא מן אנסאן אלי בהימה וצ̇רב ג̇מיע עשבהא וכסר ג̇מיע שג̇רהא
(כו) עדא פי בלד אלסדיר אלתי ת̇ם בנו אסראיל לם יכן ברד
(כז) פבעת̇ פרעון במוסי והרון וקאל להמא קד אכ̇טאת הד̇ה אלמרה אללה אלעאדל ואנא וקומי אלט̇אלמון
(כח) אשפעא אלי אללה וחסבנא אן תכון אצואת אללה וברד עלינא חתי אטלקכם ולא תעאדו אן תקפו
(כט) קאל לה מוסי אד̇א כ̇רג̇ת מן אלקריה אבסט ידי אלי אללה פתנתהי אלאצואת ואלברד לא יכון אבדא לכי תעלם אן אלארץ̇ ללה
(ל) ואנת וקואדך פאעלמו אנכם קבל אן תכ̇אפו מן בין ידי אללה
(לא) אן אלכתאן ואלשעיר קד עטבא לאן אלשעיר כאן פריכא ואלכתאן משלפא
(לב) ואלחנטה ואלכרסנה לם יעטבא לאנהמא אפלתאן
(לג) ולמא כ̇רג̇ מוסי מן ענד פרעון מן קריתה בסט ידיה בין ידי אללה פאנתהת אלאצואת ואלברד ולם ינחל מטר עלי אלארץ̇
(לד) ולמא ראי פרעון אן קד אנתחי אלמטר ואלברד ואלאצואת עאוד אלכ̇טא פת̇קל קלבה הו ועבידה
(לה) ושדד אללה קלב פרעון ולם יטלקהם כמא קאל אללה למוסי
<h3>פרק י</h3>
(א) ת̇ם קאל אללה למוסי אדכ̇ל אלי פרעון פאני קד קוית קלבה וקלב קואדה לכי אחל אפאתי הד̇ה בהם
(ב) ולכי תקץ עלי אבנך ואבן אבנך מא בטשת באלמצריין ואפאתי אלתי אחללתהא בהם ותעלמו אנני אללה
(ג) פדכ̇ל מוסי והרון אלי פרעון וקאלא לה כד̇א קאל אללה אלאה אלעבראניין אלי כם אבית אן תדען מן בין ידי אטלק קומי יעבדוני
(ד) פאנך אן אבית אן תטלק קומי הא אנא אתי באלג̇ראד גדא פי תכ̇מך
(ה) פיגטי ט̇הר אלארץ̇ ולא יטיק אחד אן ינט̇ר אליהא ויאכל באקי אלפליטה אלתי תבקת לכם מן אלברד ויאכל ג̇מיע אלשג̇ר אלנאבת לכם מן אלצחרא
(ו) ותמתלי מנה ביותך וביות קואדך וביות סאיר אלמצריין מא לם יר מת̇לה אבאוך ואבא אבאיך מד̇ כונהם עלי אלארץ̇ אלי הד̇א אליום ת̇ם ולי וכ̇רג̇ מן ענד פרעון
(ז) פקאל קואד פרעון לה אלי כם יכון הד̇א לנא והקא אטלק אלקום יעבדו אללה רבהם קבל אן תשאהד מצר קד באדת
(ח) פארד מוסי והרון אלי פרעון וקאל להמא אמצ̇ו ואעבדו אללה רבכם מן ומן אלמאצ̇יון
(ט) קאל מוסי בצביאננא ושיוכ̇נא נמצ̇י ובבנינא ובנאתנא וגנמנא ובקרנא נמצ̇י לאן חג̇ אללה לנא
(י) קאל להמא כד̇אך יכון אללה מעכם כמא אטלקכם ואטפאלכם הוד̇א ארי אלשר חד̇י וג̇והכם
(יא) ליס כד̇אך ימצ̇י אלרג̇אל מנכם יעבדון אללה פאנכם אנמא תטלבונהא וטרדהמא מן ענד פרעון
(יב) ת̇ם קאל אללה למוסי מד ידך עלי בלד מצר בסבב אלג̇ראד פיצעד עלי בלד מצר ויאכל ג̇מיע עשב אלבלד ג̇מיע מא בקאה אלברד
(יג) פמד מוסי עצאה עלי בלד מצר וסאק אללה ריח אלקבול טול ד̇לך אליום וטול אלליל פלמא כאנת אלגדאה חמלת ריח אלקבול אלג̇ראד
(יד) פצעד אלג̇ראד עלי ג̇מיע בלד מצר ואסתקר פי ג̇מיע תכ̇מהא עט̇ימא ג̇דא מא לם יכן קבלה ג̇ראד מת̇לה ובעדה לא יכון כד̇אך
(טו) פגטא ט̇הר ג̇מיע אלבלד חתי אט̇לם אלבלד ואכל ג̇מיע עשבה וג̇מיע ת̇מר אלשג̇ר אלד̇י בקאה אלברד ולם יבק שי מן אלכ̇צ̇רה פי אלשג̇ר ופי עשב אלצחרא פי ג̇מיע בלד מצר
(טז) פאסרע פרעון פדעי במוסי והרון וקאל קד אכ̇טאת ללה רבכמא ולכמא
(יז) ואלאן פאחתמלא ד̇נבי הד̇ה אלמרה ואשפעא אלי אללה רבכמא ליזיל עני הד̇א אלמות אלמחץ̇
(יח) פלמא כ̇רג̇ מן ענדה שפע אלי אללה
(יט) פקלב אללה ריחא גרביה שדידה ג̇דא פחמלת אלג̇ראד וצכת בה בחר אלקלזם ולם תבק ג̇ראדה ואחדה פי בלד מצר
(כ) ושדד אללה קלב פרעון ולם יטלק בני אסראיל
(כא) ת̇ם קאל אללה למוסי מד ידך נחו אלסמא ויכון ט̇לאם עלי ג̇מיע בלד מצר בעד זואל ט̇לאם אלליל
(כב) פמד מוסי ידה נחו אלסמא פכאן ט̇לאם אפל פי ג̇מיע בלד מצר ת̇לת̇ה איאם
(כג) לם ירא אנסאן צאחבה ולם יקם אנסאן מן מכאנה ת̇לת̇ה איאם ולג̇מיע בני אסראיל כאן נור פי מסאכנהם
(כד) פדעי פרעון במוסי וקאל אמצ̇ו אעבדו אללה לכן גנמכם ובקרכם דעוהא ואמא אטפאלכם פתמצ̇י מעכם
(כה) קאל לה מוסי בל אנת תעטינא ד̇באיח וצואעד נקרבהא ללה רבנא
(כו) ומואשינא איצ̇א תמצ̇י מענא לא יבקא מנהא ט̇לף לאנא מנהא נאכ̇ד̇ מא נעבד בה אללה רבנא ונחן לא נעלם כם מקדאר מא נעבד אללה בה מנהא אלי אן נציר אלי ת̇ם
(כז) פשדד אללה קלבה ולם ישא אטלאקהם
(כח) ת̇ם קאל פרעון אמץ̇ עני אחד̇ר אן תעאוד תרא וג̇הי פאנך יום תרא וג̇הי תסתחק אן תמות
(כט) ת̇ם קאל לה מוסי נעמא קלת לסת אעאוד אן ארי וג̇הך
<h3>פרק יא</h3>
(א) פקאל אללה למוסי קד בקי בלא ואחד אתי בה עלי פרעון ועלי אלמצריין בעד ד̇לך יטלקכם מן ההנא פענד אטלאקה ג̇מלה יטרדכם מן ההנא
(ב) מר אלקום אן יסתוהב אלרג̇ל מן צאחבה ואלמראה מן צאחבתהא אניה פצ̇ה ואניה ד̇הב
(ג) פאעטא אללה אלקום חט̇אא ענד אלמצריין ואמא מוסי אלרסול פעט̇ים ג̇דא פי ג̇מיע בלד מצר ענד קואד פרעון וענד אלקום
(ד) פקאל מוסי כד̇א קאל אללה פי נצף אלליל אנא מתג̇לי פי בלד מצר
(ה) פימות כל בכר פיה מן בכר פרעון אלג̇אלס עלי כרסיה אלי בכר אלאמה אלתי ורא אלרחא וסאיר בכור אלבהאים
(ו) ויכון צראך̇ עט̇ים פי ג̇מיע בלד מצר מא לם יכן מת̇לה ולא יעוד מת̇לה
(ז) ולג̇מיע בני אסראיל לא ינבח כלב בפיה פמא פוקה מן אלאד̇א מן נאסהם אלי בהאימהם לכי תעלמו מא יבין אללה בין אלמצריין ובין אלאסראיליין
(ח) פינחדר ג̇מיע קואדך האולי אלי ויסג̇דון לי קאילין אכ̇רג̇ אנת וג̇מיע אלקום אלד̇י מעך ובעד ד̇לך אכ̇רג̇ פכ̇רג̇ מן ענד פרעון בשדה גצ̇ב
(ט) ת̇ם קאל אללה אלי מוסי לא יקבל מנכמא פרעון לכי תכת̇ר בראהיני פי בלד מצר
(י) ומוסי והרון צנעא ג̇מיע הד̇ה אלבראהין בחצ̇רתה פשדד אללה קלבה ולם יטלק בני אסראיל מן בלדה
<h3>פרק יב</h3>
(א) ת̇ם קאל אללה למוסי והרון פי בלד מצר קאילא
(ב) הד̇א אלשהר הו לכם אול אלשהור יכון לכם אולא לשהור אלסנה
(ג) וכלמא ג̇מאעה בני אסראיל וקולא להם פי אלעאשר מנה אן יתכ̇ד̇ו להם כל פריק ראסא לביות אבאיהם ד̇אך ראס לכל בית
(ד) פאן קאל אהל בית מן אלחאג̇ה אלי ראס פליאכ̇ד̇ הו וג̇ארה אלאקרב אלי מנזלה במואסאה מן אלנפוס כל רג̇ל עלי קדר טעאמה תתואסוה
(ה) וליכן לכם ראסא צחיחא ד̇כרא מן סנתה מן אלצ̇אן ואלמאעז תאכ̇ד̇וה
(ו) יכון ענדכם מחפוט̇א אלי אליום אלראבע עשר מן הד̇א אלשהר פיד̇בחה ג̇וק ג̇מאעה בני אסראיל בין אלגרובין
(ז) ויאכ̇ד̇ו מן דמה ויג̇עלו עלי כ̇די אלבאב ואלמט̇ל עלי אלביות אלד̇י יאכלונה פיהא
(ח) ויאכלו לחמה פי תלך אללילה שוא נאר ופטיר מע מראר יאכלוה
(ט) לא תאכלו שיא מנה ניא ולא טביכ̇א מנצ̇ג̇א במא אלא משויא בנאר ראסה ואכארעה וג̇ופה
(י) ולא תבקו מנה אלי אלגדאה פאן בקי מנה שי אלי אלגדאה פאחרקוה באלנאר
(יא) וכד̇א פכלוה תכון אחקאוכם משדודה ונעאלכם פי ארג̇לכם ועציכם פי אידיכם ותאכלוה פי חפז הו פסח ללה
(יב) ואתג̇לי פי בלד מצר פי הד̇ה אללילה ואקתל כל בכר פיה מן אנסאן אלי בהאים ובג̇מיע מעבודאת אלמצריין אצנע אחכאמא אנא אללה
(יג) פיציר אלדם לכם עלאמה עלי אלביות אלתי אנתם פיהא ואנט̇ר אלדם וארת̇י עליכם ולא יכון בכם ובא מהלך אד̇א צ̇רבת אהל בלד מצר
(יד) פיציר הד̇א אליום לכם ד̇כרא ותחג̇ון פיה חג̇א ללה לאג̇יאלכם רסם אלדהר תחג̇ונה
(טו) סבעה איאם תאכלו פטירא לכן פי אליום אלאול תעטלו כ̇מירא מן מנאזלכם וכל מן אכל כ̇מירא ינקטע ד̇לך אלאנסאן מן בני אסראיל מן אליום אלאול אלי אליום אלסאבע
(טז) ואליום אלאול אסם מקדס ואליום אלסאבע אסם מקדס יכונא לכם ולא יצנע פיהמא שי מן אלצנאיע אלא מא יוכל לכל נפס הו וחדה יצנע לכם
(יז) ואחפט̇ו אלפטיר לאני פי ד̇את הד̇א אליום אכ̇רג̇ת ג̇יושכם מן בלד מצר ואחפט̇ו הד̇א אליום לאג̇יאלכם רסם אלדהר
(יח) ופי אלשהר אלאול פי אליום אלראבע עשר מנה באלעשי כלו פטירא אלי אליום אלאחד ועשרין מן אלשהר באלעשי
(יט) סבעה איאם לא יוג̇ד כ̇מיר פי ביותכם וכל מן אכל מכ̇מרא ינקטע ד̇לך אלאנסאן מן ג̇מאעה בני אסראיל מן אלגריב אלי צריח אלבלד
(כ) שיא מן אלמכ̇מר לא תאכלו ופי ג̇מיע מסאכנכם כלו פטירא
(כא) פדעי מוסי בג̇מיע שיוך̇ אסראיל וקאל להם אג̇ד̇בו וכ̇ד̇ו לכם גנמא לעשאירכם ואד̇בחו אלפסח
(כב) וכ̇ד̇ו באקה מן צעתר ואגמסוהא פי אלדם אלד̇י פי אלטסת ואדנו אלי אלמט̇ל וכ̇די אלבאב מן ד̇לך אלדם אלד̇י פי אלטסת ולא יכ̇רג̇ אנסאן מנכם מן באב מנזלה אלי אלגדאה
(כג) פיתג̇לי אללה ליצדם אלמצריין וינט̇ר אלדם עלי אלמט̇ל ועלי כ̇די אלבאב פירת̇י למן דאכ̇לה ולא ידע אלמהלך אן ידכ̇ל אלי ביותכם פיהלככם
(כד) ואחפט̇ו הד̇א אלאמר רסמא לכם ולבניכם אלי אלדהר
(כה) ואד̇א דכ̇לתם אלי אלבלד אלד̇י יעטיכם אללה כמא קאל פאחפט̇ו הד̇ה אלצנעה
(כו) פאד̇א קאל לכם בנוכם מא הד̇ה אלצנעה לכם
(כז) קולו הו ד̇בח רת̇א ללה כמא רת̇י לביות בני אסראיל אד̇ צדם אלמצריין וכ̇לץ ביותנא פכ̇ר אלקום וסג̇דו
(כח) ומצ̇ו בני אסראיל וצנעו בג̇מיע מא אמר אללה מוסי והרון כד̇אך צנעו
(כט) פלמא כאן נצף אלליל קתל אללה כל בכר פי ג̇מיע בלד מצר מן בכר פרעון אלג̇אלס עלי כרסיה אלי בכר אלסבי אלד̇י פי אלחבס וג̇מיע בכור אלבהאים
(ל) פקאם פרעון לילא הו וג̇מיע קואדה וסאיר אלמצריין פכאן צראך̇ עט̇ים במצר אד̇ ליס בית אלא ופיה מית
(לא) פדעי במוסי והרון לילא וקאל קומא אכ̇רג̇א מן בין קומי אנתמא ובנו אסראיל ואמצ̇ו ואד̇בחו ללה כמא קלתם
(לב) ואיצ̇א גנמכם ובקרכם כ̇ד̇והא כמא קלתם ואמצ̇ו ואג̇עלוני פי הל
(לג) ושדד אלמצריון עלי אלקום ליסרעו יטלקונהם מן אלבלד לאנהם קאלו כלנא מאיתון
(לד) פחמל אלקום עג̇ינהם קבל אן יכ̇תמר פכאנת מעאג̇נהם משדודה פי ת̇יאבהם עלי אענאקהם
(לה) ובנו אסראיל צנעו חיניד̇ כמא אמר מוסי פאסתוהבו מן אלמצריין אניה פצ̇ה ואניה ד̇הב ות̇יאבא
(לו) ואללה אעטא אלקום חט̇אא ענד אלמצריין פוהבוהא להם ואנתספו אלמצריין
(לז) ת̇ם רחל בנו אסראיל מן עין אלשמס אלי סכות שביה בסת מאיה אלף רג̇ל אלרג̇אל כ̇לא אלאטפאל
(לח) ואיצ̇א כ̇לט כת̇יר צעד מעהם וגנם ובקר מואשי עט̇ימה ג̇דא
(לט) פאכ̇תבזו אלעג̇ין אלד̇י אכ̇רג̇וה מן מצר מלילא פטירא אד̇ לם יכ̇תמר למא טרדו מן מצר ולם יטיקו אן יתלבת̇ו וחתי זאדא לם יצנעו להם
(מ) וכאן מקאם אהל אסראיל אלד̇י אקאמוה פי עמל מצר ארבע מאיה ות̇לת̇ין סנה
(מא) פלמא כאן בעד ארבע מאיה ות̇לת̇ין סנה פי ד̇את ד̇לך אליום כ̇רג̇ ג̇מיע ג̇יוש אללה מן בלד מצר
(מב) כמא כאן הד̇ה אללילה מחפוט̇ה ללה ליכ̇רג̇הם מן בלד מצר כד̇אך הד̇א אלליל ללה מחפוט̇ לבני אסראיל לאג̇יאלהם
(מג) ת̇ם קאל אללה למוסי והרון הד̇א רסם אלפסח כל אג̇נבי לא יאכל מנה
(מד) וכל עבד לאנסאן משתרי בת̇מן פאכ̇תנה חיניד̇ יאכל מנה
(מה) ואלצ̇יף ואלאג̇יר לא יאכלא מנה
(מו) ופי בית ואחד יוכל לא יכ̇רג̇ מן אלבית מן אללחם כ̇ארג̇א ועט̇מא לא תכסרו מנה
(מז) כד̇אך ג̇מאעה בני אסראיל יצנעוה
(מח) ואד̇א דכ̇ל מעכם גריב ואראד אן יצנע פסחא ללה פליכ̇תתן כל ד̇כר פי נאחיתה פחיניד̇ יתקדם פיצנעה אד̇ יציר כצריח אלבלד וכל אקלף לא יאכל מנה
(מט) שריעה ואחדה תכון ללצריח וללגריב אלדכ̇יל פי מא בינכם
(נ) פצנע בנו אסראיל כמא אמר אללה מוסי והרון כד̇אך צנעו
(נא) ולמא כאן פי ד̇את הד̇א אליום אלד̇י אכ̇רג̇ אללה בני אסראיל מן בלד מצר עלי ג̇יושהם
<h3>פרק יג</h3>
(א) ת̇ם כלם אללה מוסי תכלימא
(ב) קדס לי כל בכר פאתח כל בטן מן בני אסראיל מן אלנאס ואלבהאים לי הם
(ג) פקאל מוסי ללקום אד̇כרו הד̇א אליום אלד̇י כ̇רג̇תם פיה מן מצר מן בית אלעבודיה לאן ביד שדידה אכ̇רג̇כם אללה מן הנא ולא יוכל כ̇מיר
(ד) אליום אנתם כ̇ארג̇ון פי שהר אלפריך
(ה) ואד̇א אדכ̇לך אללה אלי בלד אלכנעאניין ואלחתיין ואלאמוריין ואלחויין ואליבוסיין אלד̇י קסם אללה לאבאיך אן יעטי לך בלד יפיץ̇ אללבן ואלעסל פאצנע הד̇ה אלצנעה פי הד̇א אלשהר
(ו) סבעה איאם תאכל פטירא ופי אליום אלסאבע חג̇ ללה
(ז) ואד̇א אכל פטיר פי הד̇ה אלסבעה איאם לא ירא לך כ̇מיר ולא מכ̇מר פי ג̇מיע תכ̇מך
(ח) ואכ̇בר אבנך פי ד̇לך אליום קאילא הד̇א בסבב מא צנע אללה לי פי כ̇רוג̇י מן מצר
(ט) ויכן איה לך עלי ידך וד̇כרא בין עיניך לכי תכון שריעה אללה פי פיך לאן ביד שדידה אכ̇רג̇ך אללה מן מצר
(י) ואחפט̇ הדא אלרסם פי וקתה מן חול אלי חול
(יא) כד̇אך אד̇א אדכ̇לך אללה אלי בלד אלכנעאניין כמא קסם לך ולאבאיך ואעטאה לך
(יב) פאעזל כל פאתח בטן ללה וכל אול נתאג̇ אלבהאים אלד̇י יכון לך מן אלד̇כור ללה
(יג) ובכור אלחמיר אפדה בשאה ואן לם תפדה פאקפה וכל בכר ד̇כר מן בניך פאפדה
(יד) ואד̇א סאלך אבנך גדא קאילא מא הד̇א פקל לה בשדה יד אכ̇רג̇נא אללה מן מצר מן בית אלעבודיה
(טו) ולמא תצעב פרעון ליטלקנא קתל אללה כל בכר פי בלד מצר מן בכור אלנאס אלי בכור אלבהאים ולד̇לך אנא ד̇אבח ללה כל פאתח בטן מן בכור אלבהאים וכל בכור בני אפדיהם
(טז) פתכון איה עלי ידך ומנשורא בין עיניך לאן ביד שדידה אכ̇רג̇נא אללה מן מצר
(יז) וכאן למא אטלק פרעון אלקום לם יסירהם אללה טריק בלד אלפלסטיניין לאנה קריב ולאן קאל אללה כילא ינדם אלקום אד̇א ראו אלחרב פירג̇עון אלי מצר
(יח) פאדארהם אללה טריק אלבר אלי בחר אלקלזם ומתעביין צעדו בנו אסראיל מן בלד מצר
(יט) ואכ̇ד̇ מוסי עט̇אם יוסף מעה לאנה אחלף בני אסראיל וקאל להם אד̇א ד̇כרכם אללה פאצעדו עט̇אמי מן האהנא מעכם
(כ) ת̇ם רחלו מן סכות ונזלו פי איתם פי טרף אלבר
(כא) ואללה סאיר בין ידיהם נהארא בעמוד מן גמאם לידלהם עלי אלטריק ופי אלליל בעמוד מן נאר ליצ̇י להם פיסירו נהארא ולילא
(כב) לא יזול עמוד אלגמאם נהארא ועמוד אלנאר לילא מן בין ידי אלקום
<h3>פרק יד</h3>
(א) ת̇ם כלם אללה מוסי קאילא
(ב) מר בני אסראיל אן ירג̇עו וינזלו בין ידי פם אלחירות בין אלמג̇דל ואלבחר בין ידי צנם צפון חיאלה תנזלון עלי אלבחר
(ג) חתי יקול פרעון ען בני אסראיל אנהם מתחירון פי אלבלד ואן אלבר קד אנגלק עליהם
(ד) פאשדד קלבה ויכלבהם ואתעט̇ם בה וג̇מיע ג̇נדה ויעלם אלמצריון אנני אללה פצנעו כד̇לך
(ה) ולמא אכ̇בר מלך מצר אן אלקום קד הרבו אנקלב קלבה וקלוב קואדה אליהם וקאלו מא ד̇א צנענא אד̇ אטלקנא בני אסראיל מן כ̇דמתנא
(ו) פאסרג̇ מרכבה ואכ̇ד̇ קומה מעה
(ז) ואכ̇ד̇ סת מאיה מרכב מכ̇תאר וסאיר מראכב אלמצריין וקואד עלי ג̇מיעהם
(ח) ושדד אללה קלב פרעון מלך מצר וכלב בני אסראיל ובנו אסראיל כ̇ארג̇ון ביד רפיעה
(ט) וכלבהם אלמצריון ולחקוהם נאזלין עלי אלבחר ג̇מיע כ̇יל פרעון ופרסאנה וג̇נדה אלי פם אלחירות בין ידי צנם צפון
(י) ולמא קרב פרעון שאל בנו אסראיל עיונהם פאד̇א באלמצריין ראחלין וראהם פכ̇אפו ג̇דא וצרכ̇ו אלי אללה
(יא) וקאלו למוסי אמן עדם אלקבור במצר אכ̇רג̇תנא לנמות פי אלבר מא ד̇א צנעת בנא אד̇ אכ̇רג̇תא מן מצר
(יב) אליס הד̇א אלקול אלד̇י קלנאה לך במצר דענא נכ̇דם אלמצריין פאן כ̇דמתנא להם אצלח לנא מן מותנא פי אלבר
(יג) קאל מוסי ללקום לא תכ̇אפו קפו ואנט̇רו מגות̇ה אללה אלתי יצנעהא לכם אליום פאנכם כמא ראיתם אלמצריין אליום ליס תעודון אן תרוהם אבדא אלי אלדהר
(יד) אללה יחארב ענכם ואנתם פאמסכו
(טו) ת̇ם קאל אללה למוסי מא תצרך̇ אלי מר בני אסראיל אן ירחלו
(טז) ואנת ארפע עצאך ומד ידך אלי אלבחר פשקה פידכ̇ל בנו אסראיל פי וסטה פי אליבס
(יז) והאנא משדד קלב אלמצריין פידכ̇לון וראהם ואתעט̇ם בפרעון ובג̇מיע ג̇נדה ומראכבה ופרסאנה
(יח) ויעלם אלמצריון אנני אללה אד̇א תעט̇מת בפרעון ומראכבה ופרסאנה
(יט) פרחל מלאך אללה אלסאיר בין ידי עסכר בני אסראיל וצאר וראהם ורחל עמוד אלגמאם מן בין ידיהם ווקף וראהם
(כ) פדכ̇ל בין עסכר אלמצריין ובין עסכר אלאסראיליין וכאן אלגמאם ואלט̇לאם פגשיא אלליל ולם יתקדם אחדהמא אלי אלאכ̇ר טול אלליל
(כא) פמד מוסי ידה עלי אלבחר וסאק אללה אלבחר בריח אלקבול צעבה טול אלליל חתי צירה ג̇פאפא בעד מא אנשק אלמא
(כב) ודכ̇ל בנו אסראיל פי וסט אלבחר פי אליבס וצאר אלמא להם אסוארא ען ימינהם וען יסארהם
(כג) וכלבהם אלמצריון ודכ̇לו וראהם ג̇מיע כ̇יל פרעון ומראכבה ופרסאנה אלי וסט אלבחר
(כד) ולמא כאן פי נובה אלגדאה אטלע אללה אלי עסכר אלמצריין בעמוד מן נאר וגמאם פאהאמה
(כה) ואזאל לואלב מראכבהם וסאקהם בענף חין קאל אלמצריון נהרב מן בין ידי בני אסראיל לאן אללה יחארב ענהם אלמצריין
(כו) ת̇ם קאל אללה למוסי מד ידך עלי אלבחר ירג̇ע אלמא עלי אלמצריין ועלי מראכבהם ופרסאנהם
(כז) פמד מוסי ידה עלי אלבחר פרג̇ע אלבחר ענד אתג̇אה אלגדאה אלי צעובתה ואלמצריון הארבון תלקאה פגרקהם אללה פי וסט אלבחר
(כח) באן רג̇ע אלמא פגטא אלמראכב ואלפרסאן וסאיר ג̇יש פרעון אלדאכ̇לין וראהם פי אלבחר ולם יתבק מנהם ולא ואחד
(כט) ובנו אסראיל סארו פי אליבס פי וסט אלבחר ואלמא להם אסואר ען ימינהם וען יסארהם
(ל) ואגאת̇ אללה פי ד̇לך אלוקת בני אסראיל מן יד אלמצריין וראי בנו אסראיל אלמצריין אמואתא עלי שאטי אלבחר
(לא) וראי בנו אסראיל אלאפה אלעט̇ימה אלתי צנעהא אללה באלמצריין פכ̇אף אלקום אללה ואמנו באללה ובמוסי רסולה
<h3>פרק טו</h3>
(א) חיניד̇ סבח מוסי ובנו אסראיל בהד̇א אלתסביח ללה וקאלו אג̇מעין נסבח ללה אד̇ אקתדר אקתדארא אלכ̇יל ורכאבהא רמא בהם פי אלבחר
(ב) עזי ומג̇די אלאזלי אלד̇י צאר לי גית̇א הד̇א טאיקי אוי אליה אלאה אבי ארפעה
(ג) אללה ד̇ו אלמלאחם אללה אסמה
(ד) מראכב פרעון וג̇נדה רמי בהא פי אלבחר וכ̇יאר קואדה גרקו פי בחר אלקלזם
(ה) אלגמור גטתהם נזלו פי אלקער כאלחג̇ארה
(ו) ימינך יא רב ג̇לילה פי אלקוה ימינך יא רב תרהב אלאעדא
(ז) ובכת̇רה אקתדארך תהדם מקאומיך תבעת̇ בסכ̇טך פיאכלהם כאלקש
(ח) ובריח גצ̇בך תערמת אלאמיא ווקפת כאלאטואד אלהואטל אנג̇מדת אלגמור פי קלב אלבחר
(ט) ואד̇ קאל אלעדו אכלבהם פאלחקהם ואקסם סלבהם ותשתפי מנהם נפסי ואג̇רד סיפי פתקרצ̇הם ידי
(י) אהבבת ריחך פגטאהם אלבחר ורסבו כאלרצאץ פי אלמא אלגזיר
(יא) מן מת̇לך מן אלמעבודאת יא רב מן מת̇לך אלג̇ליל אלמקדס מכ̇וף אלמדאיח צאנע אלאעג̇ובאת
(יב) מדדת ימינך פאבתלעתהם אלארץ̇
(יג) וסירת בפצ̇לך אלשעב אלד̇י פככתהם פסקתהם בעזך אלי מאוא קדסך
(יד) פסמעת אלאמם פרג̇זת ואכ̇ד̇ אלטלק סכאן פלסטין
(טו) חיניד̇ דהש צנאדיד אדום ואג̇לא מואב אכ̇ד̇תהם אלרעדה ומאג̇ו ג̇מיע סכאן כנעאן
(טז) תקע עליהם אלהיבה ואלפזע בעט̇ים קדרתך יסכתון כאלחג̇ארה אלי אן יג̇וז שעבך יא רב אלי אן יג̇וז אלשעב אלד̇י מלכתהם חוזא
(יז) תאתי בהם פתגרסהם פי ג̇בל נחלתך מהיא לסכינתך צנעתה יא רב מקדסא יא רב אצלחתה ידך
(יח) אללה מלך אלדהר ואלאבד
(יט) אד̇ דכ̇ל כ̇יל פרעון ומראכבה ופרסאנה פי אלבחר פרד אללה עליהם מא אלבחר ובנו אסראיל סארו פי אליבס פי וסט אלבחר
(כ) ת̇ם אכ̇ד̇ת מרים אלנביה אכ̇ת הרון אלדף פי ידהא וכ̇רג̇ ג̇מיע אלנסא וראהא בדפוף וטנאביר
(כא) פאג̇אבתהם מרים סבחו ללה אד̇ אקתדר אקתדארא אלכ̇יל ורכאבהא רמא בהם פי אלבחר
(כב) ורחל מוסי בני אסראיל מן בחר אלקלזם וכ̇רג̇ו אלי בריה שור פסארו ת̇לת̇ה איאם פי אלבריה ולם יג̇דו מאא
(כג) פג̇או אלי אלמרירה ולם יטיקו אן ישרבו מנהא מאא לאנה מר ולד̇לך סמית אלמרירה
(כד) פתדמר אלקום עלי מוסי קאילין מא נשרב
(כה) פדעי אלי אללה פדלה עלי שג̇רה טרח מנהא פי אלמא פחלא אלמא ת̇ם ציר לה רסומא ואחכאמא ות̇ם אמתחנה
(כו) וקאל אן קבלת אמר אללה רבך וצנעת אלמסתקים ענדה ואנצת אלי וצאיאה וחפט̇ת ג̇מיע רסומה פג̇מיע אלאמראץ̇ אלתי אחללתהא באלמצריין לא אחלהא בך לאני אללה מעאפיך
(כז) ת̇ם ג̇או אלי אלים וכאן ת̇ם את̇נתא עשר עין מא וסבעון נכ̇לה ונזלו ת̇ם
<h3>פרק טז</h3>
(א) ת̇ם רחלו מן אלים וג̇את ג̇מאעה בני אסראיל אלי בריה סין אלתי בין אלים וסיני פי אליום אלכ̇אמס עשר מן אלשהר אלת̇אני לכ̇רוג̇הם מן בלד מצר
(ב) פתדמר ג̇מאעה בני אסראיל עלי מוסי והרון פי תלך אלבריה
(ג) וקאלו להמא בנו אסראיל ליתנא מתנא באמר אללה פי בלד מצר פי ג̇לוסנא עלי קדור אללחם ואכלנא אלטעאם חתי שבענא אד̇ אכ̇רג̇תמאנא אלי הד̇ה אלבריה לתקתלא ג̇מיע הד̇א אלג̇וק באלג̇וע
(ד) וקאל אללה למוסי האנא מנזל לכם טעאמא מן אלסמא יכ̇רג̇ אלקום פילקטונה אמר יום ביום לקבל אן אמתחנהם הל יסירון פי שראיעי אם לא
(ה) פאד̇א כאן אליום אלסאדס יצלחון מא יאתון בה פאנה יכון צ̇עפא עלי מא ילקטונה פי כל יום
(ו) פקאל מוסי והרון לג̇מיע בני אסראיל באלעשא תעלמון אן אללה אכ̇רג̇כם מן בלד מצר
(ז) ובאלגדאה תנט̇רון נור אללה אד̇ סמע תדמרכם עליה ונחן מן חתי תתדמרו עלינא
(ח) ת̇ם קאל מוסי ד̇אך באן יעטיכם אללה באלעשא לחמא תאכלונה וטעאמא באלגדאה תשבעון מנה אד̇ סמע תדמרכם אלד̇י אנתם מתדמרון עליה ונחן מן ליס עלינא תדמרכם בל עלי אללה
(ט) ת̇ם קאל מוסי להרון קל לג̇מעאה בני אסראיל תקדמו בין ידי אללה פאנה קד סמע תדמרכם
(י) פלמא כלם הרון בד̇לך אלי ג̇מאעה בני אסראיל אלתפתו פי אלבריה פאד̇א בנור אללה קד ט̇הר פי אלגמאם
(יא) וכלם אללה מוסי קאילא
(יב) קד סמעת תדמר בני אסראיל קל להם בין אלגרובין תאכלון לחמא ובאלגדאה תשבעון טעאמא ותעלמון אנני אללה רבכם
(יג) פלמא כאן באלעשי צעד אלסלוי פגטא אלעסכר ובאלגדאה כאן סכב אלטל חואלי אלעסכר
(יד) ולמא צעד סכב אלטל פאד̇א בה עלי וג̇ה אלבריה דק מדחרג̇ דק כאלדמק עלי אלארץ̇
(טו) פנט̇רה בנו אסראיל וקאל בעצ̇הם לבעץ̇ הו מן לאנהם לם יעלמו מא הו פקאל מוסי להם הו אלטעאם אלד̇י אעטאה אללה לכם מאכלא
(טז) הד̇א אלאמר אלד̇י אמר אללה בה ילקט מנה כל רג̇ל עלי קדר עיאלה מרזבאן לכל ג̇מג̇מה עלי אחצא נפוסהם וכל רג̇ל יאכ̇ד̇ למן פי ביתה
(יז) פצנע כד̇אך בנו אסראיל ולקטו מן כת̇ר ומן קלל
(יח) ת̇ם כאלוה באלמרזבאן פלם יפצ̇ל מן כת̇ר ומן קלל לם ינקצה כל רג̇ל עלי קדר עיאלה לקטו
(יט) וקאל להם מוסי לא יבק אנסאן מנה שיא אלי אלגדאה
(כ) פלם יקבל אנאס מן מוסי ובקי מנה אלי אלגדאה ונגל דודא ונתן פסכ̇ט עליהם מוסי
(כא) וכאנו ילקטונה פי כל גדאה כל רג̇ל עלי קדר עיאלה פאד̇א חמית אלשמס תמאסי
(כב) ולמא כאן פי אליום אלסאדס לקטו מן אלטעאם צ̇עפא מרזבאנין לכל ואחד פג̇א ג̇מיע אשראף אלג̇מאעה פאכ̇ברו מוסי
(כג) פקאל להם מוסי הו מא קאל אללה הי סבת עטלה מקדס ללה ג̇דא מא תרידון אן תכ̇בזוה פאכ̇בזוה ומא תרידון אן תטבכ̇וה פאטבכ̇וה ומא פצ̇ל דעוה לכם מחפוט̇א אלי אלגדאה
(כד) פודעוה אלי אלגדאה כמא אמרהם מוסי פלם ינתן ורמה לם תכן פיה
(כה) פקאל מוסי כלוה אליום לאן אליום סבת ללה ואליום לא תג̇דונה פי אלצחרא
(כו) וכד̇לך סתה איאם תלקטונה ואליום אלסאבע סבת לא יכון פיה
(כז) ולמא כאן פי אליום אלסאבע כ̇רג̇ אנאס מן אלקום לילתקטו פלם יג̇דו שיא
(כח) פקאל אללה למוסי אלי כם קד אביתם אן תחפט̇ו וצאיאי ושראיעי
(כט) אנט̇רו אן אללה קד אעטאכם שריעה אלסבת ולד̇לך הו מעטיכם פי אליום אלסאדס טעאם יומין פליג̇לס כל אמר מכאנה ולא יכ̇רג̇ אחד מן מוצ̇עה פי אליום אלסאבע
(ל) פאסבת אלקום פי אליום אלסאבע
(לא) וסמי אסראיל אסמה מן והו כבזר אלכזברה אביץ̇ וטעמה כקטאיף בעסל
(לב) ת̇ם קאל מוסי הד̇א אלאמר אלד̇י אמר אללה בה מל מרזבאן מנה יכן מחפוט̇א לאג̇יאלכם לכי ינט̇רו אלטעאם אלד̇י אטעמתכם פי אלבר חין אכ̇רג̇תכם מן בלד מצד
(לג) וקאל מוסי להרון כ̇ד̇ ברניה ואחדה ואג̇על פיהא מל מרזבאן מנה וצ̇עה בין ידי אללה מחפוט̇א לאג̇יאלכם
(לד) פכמא אמר אללה מוסי וצ̇עה הרון בין ידי אלשהאדה מחפוט̇א
(לה) ובנו אסראיל אכלו אלמן ארבעין סנה אלי דכ̇ולהם אלי בלד עאמר אכלו אלמן אלי דכ̇ולהם אלי טרף בלד כנעאן
(לו) וכאן אלמרזבאן עשר אלויבה
<h3>פרק יז</h3>
(א) ת̇ם רחלו בנו אסראיל מן בריה סין פי מראחלהם עלי אמר אללה ונזלו פי רפידים ולם יכן מא ישרבה אלקום
(ב) פכ̇אצם אלקום מוסי וקאלו אעטנא מאא נשרבה פקאל להם מוסי מא תכ̇אצמוני ומא תמתחנון אללה
(ג) ולמא עטש ת̇ם אלקום אלי אלמא תדמרו עלי מוסי וקאלו לה לם אצעדתנא מן מצר לתקתלנא ואטפאלנא ומואשינא באלעטש
(ד) פצרך̇ מוסי אלי אללה קאילא מא אצנע בהאולי אלקום ען קליל וירג̇ומוני
(ה) פקאל אללה למוסי סר בין ידי אלקום וכ̇ד̇ מעך מן שיאכ̇הם ועצאך אלתי צ̇רבת בהא אלניל כ̇ד̇הא בידך ואמץ̇
(ו) האנא מוקף דלילא בין ידיך הנאך עלי אלצואן פי חריב פאצ̇רב אלצואן יכ̇רג̇ מנה מא ישרבה אלקום פצנע מוסי כד̇אך בחצ̇רה משאיך̇ בני אסראיל
(ז) פסמא אסם ד̇לך אלמוצ̇ע ד̇א אלמחנה ואלכ̇צומה עלי מא כ̇אצם בנו אסראיל ואמתחנו אללה קאילין הל מוג̇וד נור אללה פי מא ביננא אם לא
(ח) ת̇ם ג̇א עמלק פחארב בני אסראיל פי רפידים
(ט) פקאל מוסי ליהושע אכ̇תר לנא רג̇אלא ואכ̇רג̇ חארב עמלק גדא אנא ואקף עלי ראס אליפאע ואלעצא אלתי אמר אללה בהא פי ידי
(י) פצנע יהושע כמא קאל לה מוסי אן יחארב אלעמאלקה ומוסי והרון וחור צעדו אלי ראס אליפאע
(יא) פכאן מוסי כמא ירפע ידה יגלב בנו אסראיל וכמא יחטהא יגלב אלעמלק
(יב) ולמא ת̇קלת ידא מוסי אכ̇ד̇ו חג̇רא וצירוה תחתה וג̇לס עליה והרון וחור אסנדא ידיה אחדהמא ימנה ואלאכ̇ר יסרה פכאנת ידאה מחצ̇ונתין אלי מגיב אלשמס
(יג) חתי כרד יהושע עמלק וקומה בחד אלסיף
(יד) וקאל אללה למוסי אכתב הד̇א ד̇כרא פי כתאב ואתלה עלי יהושע פאני סאמחו ד̇כר עמלק מן תחת אלסמא
(טו) ובנא מוסי מד̇בחא וסמאה אללה עלמי
(טז) קאל אן אלאזלי אקסם באלכרסי אן יכון ללה חרב פי אלעמלק ג̇ילא בעד ג̇יל
<h3>פרק יח</h3>
(א) ת̇ם סמע יתרו אמאם מדין חמו מוסי ג̇מיע מא צנעה אללה במוסי ובאל אסראיל קומה אד̇ אכ̇רג̇ אללה בני אסראיל מן מצר
(ב) פאכ̇ד̇ יתרו חמו מוסי צפורה זוג̇תה בעד מא בעת̇ בהא אליה
(ג) ואבניהא אללד̇ין אסם אחדהמא גרשם לאנה קאל צרת גריבא פי אלגרבה
(ד) ואסם אלאכ̇ר אליעזר לאנה קאל אלאה אבי כאן פי עוני וכ̇לצני מן סיף פרעון
(ה) וג̇א יתרו חמו מוסי ואבנאה וזוג̇תה אליה אלי אלבר אלד̇י הו נאזל ת̇ם אלי ג̇בל אללה
(ו) ובעת̇ במן קאל למוסי ענה אנא חמוך יתרו ג̇א אליך וזוג̇תך ואבנאהא מעהא
(ז) פכ̇רג̇ מוסי תלקא חמאה פסג̇ד ת̇ם קבלה וסאל כל ואחד ען סלאמה צאחבה בעד מא דכ̇לא אלי אלכ̇בא
(ח) וקץ מוסי עלי חמיה ג̇מיע מא צנע אללה בפרעון ואלמצריין בסבב בני אסראיל וג̇מיע אלמצאיב אלתי נאלתהם פי אלטריק וכ̇לצהם אללה
(ט) פסר יתרו בג̇מיע אלכ̇יר אלד̇י צנעה אללה לבני אסראיל וכ̇לצהם מן יד אלמצריין
(י) וקאל יתרו תבארך אללה אלד̇י כ̇לצכם מן יד אלמצריין ומן יד פרעון אלד̇י כ̇לץ אלקום מן תחת נקל אלמצריין
(יא) אלאן עלמת אן אללה אכבר מן ג̇מיע אלמעבודאת אד̇ עאקבהם באלאמר אלד̇י אתקחו בה עליהם.
(יב) ת̇ם קדם יתרו חמו מוסי צואעד וד̇באיח ללה וג̇א הרון וג̇מיע שיוך̇ בני אסראיל ליאכלו טעאמא מע חמי מוסי בין ידי אללה
(יג) פלמא כאן מן גד ג̇לס מוסי ליחכם ללקום פוקף אלקום אמאם מוסי מן אלגדאה אלי אלעשי
(יד) וראי חמו מוסי ג̇מיע מא הו צאנע באלקום וקאל לה מא הד̇א אלאמר אלד̇י אנת צאנע באלקום מא באלך אנת ג̇אלס וחדך וג̇מיע אלקום ואקף אמאמך מן אלגדאה אלי אלעשי
(טו) קאל מוסי לה אד̇א ג̇אני אלקוס יטלבון אמר אללה
(טז) אן כאן להם כ̇צומה פג̇או אלי חכמת בין אלרג̇ל וצאחבה וערפתהם רסום אללה ושראיעה
(יז) קאל חמו מוסי לה ליס יצלח הד̇א אלאמר אלד̇י אנת צאנעה
(יח) כלאלא תכל אנת ואלקום אלד̇ין מעך איצ̇א לאן הד̇א אלאמר ת̇קיל עליך ולא תטיק אן תצנעה וחדך
(יט) אלאן אקבל מני מא אשיר עליך בראי ויכון אללה מעך כן אנת ללקום מן ג̇הה אללה תרפע אמורהם אליה
(כ) ותנד̇רהם עלי אלרסום ואלשראיע ותערפהם אלטריק אלד̇י יסלכון פיה ואלעמל אלד̇י יעמלונה
(כא) ואנת פאנט̇ר מן ג̇מיע אלקום אנאסא ד̇וי חיל אתקיא אללה אנאסא ד̇וי אלחק שאניי אלטמע וול עליהם רווסא אלוף ומאיין וכ̇מסין ועשראת
(כב) פיחכמו אלקום פי כל וקת ויכון כל אמר עט̇ים ירפעונה אליך וכל אמר צגיר יחכמון פיה הם וכ̇פף ען נפסך ויחתמלון מעך
(כג) פאן אנת צנעת הד̇א אלאמר ואמרך אללה בה אסתטעת אלקיאם ואיצ̇א ג̇מיע הד̇א אלקום אלי מוצ̇עה יסיר בסלאם
(כד) וקבל מוסי מן חמיה וצנע ג̇מיע מא קאל לה
(כה) פאכ̇תאר מוסי אנאסא ד̇וי חיל מן בני אסראיל פולאהם רווסא עליהם רווסא אלוף ומאיין וכ̇מסין ועשראת
(כו) פצאר יחכמון אלקום פי כל וקת אלאמר אלצעב ירפעונה אלי מוסי ואלאמר אלצגיר יחכמון פיה הם
(כז) ת̇ם אטלק מוסי חמאה ומצ̇י אלי בלדדדדדדדדדדדדדדדדדדדדדדדדדדדדדדדדדדד
<h3>פרק יט</h3>
(א) פי אלשהר אלת̇אלת̇ מן כ̇רוג̇ בני אסראיל מן בלד מצר פי ד̇לך אליום ג̇או אלי בריה סיני
(ב) אד̇ רחלו מן רפידים פג̇או אלי בריה סיני ונזלו פי אלבר ונזל ת̇ם אלאסראיל חד̇א אלג̇בל
(ג) ומוסי צעד אלי אללה פנאדאה אללה מן אלג̇בל קאילא כד̇א קל לאל יעקוב ואכ̇בר אסראיל
(ד) אנתם שאהדתם מא צנעתה באלמצריין וחמלתכם שביהא עלי אג̇נחה אלנסור ואתית בכם אלי ג̇בלי הד̇א
(ה) ואלאן אן קבלתם אמרי וחפט̇תם עהדי כנתם לי כ̇אצה מן ג̇מיע אלשעוב עלי אן לי ג̇מיע אלעאלם
(ו) ואנתם תכונון לי מלך אמאמה ושעבא מקדסא הד̇א אלכלאם אלד̇י תקולה לבני אסראיל
(ז) פג̇א מוסי פדעי באשיאך̇ אלקום ותלא עליהם ג̇מיע הד̇א אלכלאם אלד̇י אמרה אללה בה
(ח) פאג̇אבוה אג̇מעין וקאלו ג̇מיע מא קאל אללה נצנעה פרד מוסי כלאמהם אלי אללה
(ט) חין קאל אללה למוסי האנא מתג̇ל לך פי גמאם אלסחאב לכי יסמע אלקום מכ̇אטבתי לך וליומנו בך איצ̇א אלי אלדהר וקץ מוסי בכלאם אלקום ללה
(י) פקאל אללה למוסי אמץ̇ אלי אלקום וטהרהם אליום וגדא ויגסלו ת̇יאבהם
(יא) ויכונו מסתעדין אלי אליום אלת̇אלת̇ פאן פיה יתג̇לי אללה בחצ̇רתהם עלי ג̇בל סיני
(יב) פתכ̇ם אלקום חואליה וקל להם אחד̇רו מן אלצעוד אלי אלג̇בל ואלדנו מן טרפה וכל מן דנא בה פליקתל קתלא
(יג) מן חית̇ לא תמסה יד אלא ירג̇ם רג̇מה או ינשב פיהא נשבא בהימה כאן אם אנסאנא לא יחיא ואד̇א צ̇רב באלבוק ג̇איז להם אן יצעדו אלג̇בל
(יד) פנזל מוסי אלי אלקום פטהרהם וגסלו ת̇יאבהם
(טו) וקאל להם כונו מסתעדין לת̇לאת̇ה איאם ולא תקארבו אמראה
(טז) פלמא כאן אליום אלת̇אלת̇ באלגדאה כאנת אצואת וברוק וגמאם עט̇ים עלי אלג̇בל וצות בוק שדיד ג̇דא חתי זעג̇ ג̇מיע אלקום אלד̇י פי אלעסכר
(יז) פאכ̇רג̇ מוסי אלקום ליתלקי אמר אללה מן אלעסכר פוקפו אספל אלג̇בל
(יח) וג̇בל סיני מתדכ̇ן כלה מן קבל מא תג̇לי אללה עליה באלנאר וצעד דכ̇אנה כדכ̇אן אלאתון ותזעזע אלג̇בל ג̇דא
(יט) וכאן צות אלבוק כלמא מר אשתד ג̇דא ומוסי יתכלם ואללה יג̇יבה בצות
(כ) אד̇ תג̇לי אללה עלי ג̇בל סיני פי ראס אלג̇בל ונאדי אללה מוסי מן ראסה פצעד
(כא) פקאל לה אנזל נאשד אלקום כילא יהג̇מו אלי נור אללה פינט̇רו פיקע מנהם כת̇יר
(כב) ואיצ̇א אלאימה אלמקרבון אלי אללה יתקדסון לילא ית̇לם אללה מנהם
(כג) קאל לה מוסי לא יטיק אלקום אלצעוד אלי ג̇בל סיני לאנך נאשדתנא וקלת לנא תכ̇ם אלג̇בל וקדסה
(כד) קאל לה אללה אמץ̇ אנזל ת̇ם אצעד אנת והרון מעך ואלאימה וסאיר אלקום לא יהג̇מו עלי אלצעוד אלי נור אללה לילא ית̇לם מנהם
(כה) פנזל מוסי אלי אלקום וקאל להם ד̇לך
<h3>פרק כ</h3>
(א) ת̇ם כלמהם אללה בג̇מיע הד̇א אלכלאם קאילא
(ב) אנא אללה רבך אלד̇י אכ̇רג̇תך מן בלד מצר מן בית אלעבודיה
(ג) לא יכון לך מעבוד אכ̇ר מן דוני
(ד) לא תצנע לך פסלא ולא שבהא ממא פי אלסמא פי אלעלו וממא פי אלארץ̇ פי אלספלי וממא פי אלמא תחת אלארץ̇
(ה) לא תסג̇ד להם ולא תעבדהם לאני אללה רבך אלטאיק אלגיור אלמטאלב בד̇נוב אלאבא מע אלבנין ואלת̇ואלת̇ ואלרואבע לשאניי
(ו) וצאנע אלאחסאן לאלוף למחבי וחאפט̇י וצאיאי
(ז) לא תחלף באסם אללה רבך באטלא לאן אללה לא יברי מן יחלף באסמה באטלא
(ח) אד̇כר יום אלסבת וקדסה
(ט) סתה איאם תעמל ותצנע ג̇מיע צנאיעך
(י) ואליום אלסאבע סבת תסבת פיה ללה רבך לא תצנע שיא מן אלצנאיע אנת ואבנך ואבנתך ועבדך ואמתך ובהאימך וצ̇יפך אלד̇י פי מחאלך
(יא) לאן אללה כ̇לק פי סתה איאם אלסמא ואלארץ̇ ואלבחר וג̇מיע מא פיהא ואראחהא פי אליום אלסאבע ולד̇לך בארך אללה פי אליום אלסאבע וקדסה
(יב) אכרם אבאך ואמך לכי יטול עמרך פי אלבלד אלד̇י אללה רבך מעטיה לך
(יג) לא תקתל אלנפס לא תזן לא תסרק לא תשהד עלי אכ̇יך שהאדה באטלה
(יד) לא תתמן מנזל צאחבך לא תתמן זוג̇תה ועבדה ואמתה ות̇ורה וחמארה וג̇מיע מא לה
(טו) וג̇מיע אלקום ינט̇רון אלאצואת ואלפלאיל וצות אלבוק ואלג̇בל מתדכ̇נא פלמא ראי אלקום ד̇לך זעג̇ו ווקפו מן בעיד
(טז) וקאלו למוסי כלמנא אנת נסמע מנך ולא יכלמנא אללה כילא נהלך
(יז) קאל מוסי ללקום לא תכ̇אפו פאנה לכי ימתחנכם תג̇לי לכם אללה ולכי תכון תקותה פי קלובכם לילא תכ̇טאו
(יח) פוקף אלקום מן בעיד ותקדם מוסי אלי אלצ̇באב אלד̇י ת̇ם נור אללה
(יט) פקאל אללה למוסי כד̇א קל לבני אסראיל אנתם שאהדתם אני מן אלסמא כ̇אטבתכם
(כ) פלא תצנעו מעי מעבודאת מן פצ̇ה ומעבודאת מן אלד̇הב לא תצנעו לכם
(כא) מד̇בחא עלי אלארץ̇ אצנע לי ואד̇בח עליה צואעדך וד̇באיח סלמאתך מן גנמך ובקרך ופי כל מוצ̇ע אד̇כר אסמי אתג̇לי לך ואברך פיך
(כב) ואן צנעת לי מד̇בחא מן חג̇ארה פלא תבנהא מהנדמה פאנך אן חרכת חדידא עליהא בד̇לתהא
(כג) ולא תצעד בדרג̇ עלי מד̇בחי לילא תנכשף סואתך עליה
<h3>פרק כא</h3>
(א) והד̇ה אלאחכאם אלתי תתלוהא בין ידיהם
(ב) קל להם אד̇א אבתעת עבדא עבראניא פליכ̇דמך סת סנין ופי אלסאבעה יכ̇רג̇ חרא מג̇אנא
(ג) אן דכ̇ל עאזבא פליכ̇רג̇ עאזבא ואן כאן ד̇ו זוג̇ה כ̇רג̇ת זוג̇תה מעה
(ד) ואן זוג̇ה מולאה במראה פולדת לה בנין או בנאת אלמראה ואולאדהא יכונו למולאהא והו יכ̇רג̇ עאזבא
(ה) ואן קאל אלעבד קד אחבבת מולאי וזוג̇תי ובני לא אכ̇רג̇ חרא
(ו) פליקדמה מולאה אלי אלחאכם יקדמה אלי מצראע אלבאב או כ̇דה ויוסם מולאה אד̇נה במיסמה ויכ̇דמה ללדהר
(ז) ואן באע רג̇ל בנתה לאמה פלא תכ̇רג̇ כאלעביד
(ח) אן קבחת ענד מולאהא אן יתזוג̇ בהא פליפדהא ולבעץ̇ קום גריב לא יתסלט אן יביעהא אד̇ גדר בהא
(ט) ואן זוג̇הא לאבנה פכסירה אלבנאת יצנע בהא
(י) ואן תזוג̇ באכ̇רי פטעאמהא וכסותהא ואוקאתהא לא ינקצהא
(יא) פאן לם יצנע בהא ואחדה מן הד̇ה אלת̇לת̇ פלתכ̇רג̇ מג̇אנא בלא ת̇מן
(יב) ומן צ̇רב אנסאנא ומאת פליקתל קתלא
(יג) ואן לם יתעמדה ואללה סבב לה עלי ידה פאציר לך מוצ̇עא יהרב אלי ת̇ם
(יד) ואן אתקח אנסאן עלי צאחבה וקתלה במכר פמן ענד מד̇בחי תאכ̇דה ליקתל
(טו) ומן צ̇רב אבאה ואמה פליקתל קתלא
(טז) ומן סרק אנסאנא פבאעה או וג̇ד פי ידה פליקתל קתלא
(יז) ומן שתם אבאה ואמה פליקתל קתלא
(יח) ואד̇א תכ̇אצם אנאס פצ̇רב אחדהמא צאחבה בחג̇ר או בשאדך̇ פלם ימת בל וקע עלי פראש
(יט) פאן קאם ומשא פי אלסוק עלי וכאיה לנפסה פקד ברא אלצ̇ארב עדא עטלתה יעטיה ועלאג̇א יעאלג̇ה
(כ) ואן צ̇רב אנסאן עבדה או אמתה בקצ̇יב פמאת תחת ידה פליקד בה
(כא) ואמא אן קאם יומא או יומין פלא יקד בה לאנה מולאה
(כב) ואן תנאצא אנאס פצדמו מראה חאמלא פכ̇רג̇ אולאדהא ולם תכן מניה פליגרם אלצאדם כמא ילזמה בעלהא ויעטיה באנצאף
(כג) ואן כאנת מניה פאג̇על נפסא בדל נפס
(כד) ודיה עין בדל עין וסן בדל סן ויד בדל יד ורג̇ל בדל רג̇ל
(כה) וכי בדל כי ושג̇ה בדל שג̇ה וג̇ראחה בדל ג̇ראחה
(כו) ואן צ̇רב אנסאן עין עבדה או עין אמתה פאד̇הבהא פליטלקה חרא בדל עינה
(כז) ואן טרח סן עבדה או סן אמתה פליטלקה חרא בדל סנה
(כח) ואן נטח ת̇ור רג̇לא או מראה פקתלה פלירג̇ם אלת̇ור ולא יוכל מן לחמה ורב אלת̇ור ברי
(כט) ואן כאן ת̇ורא נטאחא מן אמס ומא קבלה פנושד צאחבה ולם יחפט̇ה וקתל רג̇לא או מראה פלירג̇ם אלת̇ור ואיצ̇א צאחבה יקתל
(ל) ואן אלזם דיה פליעט פדא נפסה ג̇מיע מא ילזמה
(לא) ואן נטח אבנא או אבנה פליצנע בה מת̇ל הד̇א אלחכם
(לב) פאן נטח עבדא או אמה פליעט מולאה ת̇לת̇ין מת̇קאלא מן אלפצ̇ה וירג̇ם אלת̇ור
(לג) ואן כשף אנסאן בירא או כרא בירא פלם יגטהא פוקע ת̇ם ת̇ור או חמאר
(לד) פליגרם ת̇מנה צאחב אלביר וירדה אלי צאחבה ואלמית יכון לה
(לה) ואן צאדם ת̇ור אנסאן ת̇ור צאחבה פמאת פליביעו אלת̇ור אלחי ויקתסמא ת̇מנה וכד̇לך אלמית יקתסמאנה
(לו) פאן ערף אנה ת̇ור נטאח מן אמס ומא קבלה ולם יחפט̇ה צאחבה פליגרם ת̇ורא בדל אלת̇ור ואלמית יכון לה
(לז) ואן סרק אנסאן ת̇ורא או שאה פד̇בחה או באעה פליגרם בדל ת̇ור כ̇מסה ובדל אלשאה ארבעה
<h3>פרק כב</h3>
(א) ואן וג̇ד אלסארק פי אלנקב פצ̇רב ומאת פליס לה דיה
(ב) ואן אשרקת אלשמס עליה פלה דיה פליגרם מא סרק ואן לם יכן מעה פליבע עלי סרקה
(ג) ואן וג̇דת פי ידה אלסרקה מן ת̇ור אלי חמאר אלי שאה אחיא פליגרם בדל אלואחד את̇נין
(ד) אד̇א ארעי אלאנסאן צ̇יעה או כרמא לה פאטלק בהימתה או רעת פי צ̇יעה אכ̇רי אג̇וד צ̇יעתה או כרמה יגרם
(ה) ואן כ̇רג̇ת נאר פוג̇דת שוכא ואחרקת כדיסא או סנבלא קאימא או סאיר מא פי אלצ̇יאע פליגרם מא יג̇ב פיה אלמשעאל אלאשתעאל
(ו) ואן דפע אנסאן אלי צאחבה ורקא או אניה ליחפט̇ה לה פסרק ד̇לך מן בית אלרג̇ל פאן וג̇ד אלסארק פליגרם את̇נין
(ז) ואן לם יוג̇ד אלסארק תקדם צאחב אלמנזלה אלי אלחאכם וחלף אנה לם ימד ידה אלי מלך צאחבה
(ח) ועלי כל אמר יג̇חדה מן ת̇ור אלי חמאר ואלי שאה ואלי ת̇וב ואלי כל צ̇אלה אן יקול הד̇א הו לי פאלי אלחאכם ירפע אמרהמא פמן ט̇למה אלחאכם יגרם את̇נין לצאחבה
(ט) ואן דפע אנסאן אלי צאחבה חמארא או ת̇ורא או שאה או סאיר אלבהאים ליחפט̇ה פמאת או אנכסר או סבי בגיר בינה
(י) פימין אללה תפצל פי מא בינהמא אנה לם ימד ידה אלי מלך צאחבה פיקבלהא צאחבה ולא יגרם
(יא) ואן סרק מן ענדה יגרם לצאחבה
(יב) פאן אפתרס פליאת בשאהד ולא יגרם אלפריסה
(יג) ואד̇א אסתעאר אלאנסאן שיא מן צאחבה פאנכסר או מאת וליס צאחבה מעה פליגרמה
(יד) ואן כאן צאחבה מעה פלא יגרמה ואן כאן אג̇ירא פקד מצ̇י באג̇רתה
(טו) ואן כ̇דע רג̇ל ג̇אריה בכרא לם תמלך פצ̇אג̇עהא פלימהרהא לה זוג̇ה
(טז) פאן אבא אבוהא אן יזוג̇הא מנה פליזן לה מן אלורק כמהר אלאבכאר
(יז) ואלסאחר פלא תסתבקה
(יח) פכל מן צ̇אג̇ע שיא מן אלבהאים פליקתל קתלא
(יט) ומן ד̇בח ללמעבודאת פליתלף חאשא ללה וחדה
(כ) ואלגריב לא תגבנה ולא תצ̇גטה פטאלמא כנתם גרבא פי ארץ̇ מצר
(כא) וכל ארמלה ויתים פלא תט̇למה
(כב) פאן כאן ט̇למתה וצרך̇ אלי אג̇בתה ען צראכ̇ה
(כג) באן ישתד גצ̇בי ואקתלכם באלסיף פתציר נסאכם אראמל ובנכם יתאמא
(כד) ואן אקרצ̇ת בעץ̇ קומי ורקא לצ̇עיף מעך פלא תכן לה כאלגרים ולא תצירו עליה עינה
(כה) אן אסתרהנת ת̇וב צאחבך פענד מגיב אלשמס רדה אליה
(כו) אן כאנת הי כסותה וחדהא או הי ת̇וב בדנה פכיף ד̇א ינצ̇ג̇ע פאן הו צרך̇ אלי סמעת לה אני ראוף
(כז) אלחאכם לא תשתם ושריף פי קומך לא תלענה
(כח) וסלאפך ורשחך לא תוכ̇רהמא ובכור בניך תעטי לי
(כט) וכד̇אך תצנע בבקרך וגנמך סבעה איאם יכון מע אמה ופי אליום אלת̇אמן תעטיה לי
(ל) ואנאסא מקדסין תכונו לי וחיואן מפתרס פי אלצחרא לא תאכלוה בל ללכלב אטרחוה
<h3>פרק כג</h3>
(א) לא תקבל כ̇ברא זורא ולא תכ̇אלטן ידך מע אלט̇אלם פתכון לה שאהד ט̇לם
(ב) ולא תכן פי תבע כת̇יר לשר ולא תגיב פי כ̇צומה לתמילהא בל ורא אלאכת̇ר פמל
(ג) ולא תחאב אלפקיר פי כ̇צומתה
(ד) ואד̇א פאג̇ית ת̇ור עדוך או חמארה צ̇אלא פארדדה עליה
(ה) ואד̇א ראית חמאר שאניך ראבצ̇א תחת חמלה פאנתה ען תרכה בל חטא תחטה מעה
(ו) לא תמל חכם מסכינך פי כ̇צומתה
(ז) ומן כלאם אלבאטל פאבעד ואלברי ואלזכי לא תקתלהמא פאני לא אזכי ט̇אלמא
(ח) ולא תאכ̇ד̇ רשוה פאן אלרשוה תעמי אלבצרא ויזיף אלאמור אלעאדלה
(ט) ולא תצ̇גט אלגריב לאנכם עארפון בנפס אלגריב אד̇ טאלמא כנתם גרבא פי בלד מצר
(י) סת סנין אזרע ארצ̇ך ואג̇מע גלתהא
(יא) ופי אלסאבעה תסיבהא ותד̇רהא יאכל מנהא מסאכן קומך ופצ̇להא יאכלה חיואן אלצחרא כד̇אך תצנע בכרמך וזיתונך
(יב) סתה איאם אעמל אעמאלך פיהא ופי אליום אלסאבע תסבת לכי יסתריח ת̇ורך וחמארך ויקר אבן אמתך ואלגריב ענדך
(יג) ובג̇מיע מא קלתה לכם אחפט̇ו ואסם אלמעבודאת אלאכ̇ר לא תד̇כרוה ולא יסמע מן פיך
(יד) ת̇לת̇ מראת תחג̇ לי פי אלסנה
(טו) חג̇ אלפטיר פאחפט̇ה סבעה איאם תאכל פטירא כמא אמרתך פי וקת שהר אלפריך לאנך פיה כ̇רג̇ת מן מצר ולא תחצ̇רו בין ידי פרגא
(טז) וחג̇ אלחצאד בכור עמלך אלד̇י תזרעה פי אלצחרא וחג̇ אלג̇מע ענד כ̇רוג̇ אלסנה וג̇מעך אעמאלך מן אלצחרא
(יז) ת̇לת̇ מראת פי כל סנה יחצ̇ר ג̇מיע רג̇אלך בין ידי אלסיד אללה
(יח) ולא תד̇בח פסחי עלי כ̇מיר ולא תבית שחום חג̇י אלי אלגדאה
(יט) ואואיל בכור ארצ̇ך תאתי בהא אלי בית אללה רבך ולא תאכל לחמא בלבן
(כ) האנא באעת̇ במלאך בין ידיך יחפט̇ך פי אלטריק ויאתי בך אלי אלמוצ̇ע אלד̇י אצלחתה לך
(כא) פאחד̇רה ואקבל אמרה ולא תכ̇אלפה פאנה לא יצפח ג̇רמכם ועלי אן אסמי מעה
(כב) פאנך אן קבלת אמרה וצנעת ג̇מיע מא אקולה עאדית אעדאך ואצ̇ררת מצ̇אריך
(כג) ואד̇א סאר מלאכי בין ידיך אדכ̇לך אלי אלאמוריין ואלכנעאניין ואלחתיין ואלפרזיין ואלחויין ואליבוסיין ואג̇חדתהם
(כד) לא תסג̇ד למעבודאתהם ולא תעבדהא ולא תעמל כאעמאלהם בל אהדמהא הדמא וכסר מד̇אבחהם תכסירא
(כה) ואעבדו אללה רבכם יבארך פי טעאמך ופי שראבך ויזיל אלאמראץ̇ ענך
(כו) לא תכון מת̇כל ועאקר פיך ואחצא איאמך אכמלהא
(כז) ואבעת̇ בהיבתי בין ידיך ואהים ג̇מיע אלקום אלד̇ין תציר אליהם ואג̇על ג̇מיע אעדאך בין ידיך מסתדברין
(כח) ואבעת̇ באלעאהה בין ידיך פתטרד אלחויין ואלכנעאניין ואלחתיין מן בין ידיך
(כט) לא אטרדהם מן בין ידיך פי סנה ואחדה כילא יציר אלבלד וחשא פיכת̇ר עליך חיואן אלצחרא
(ל) לכן קלילא קלילא אטרדהם מן בין ידיך אלי אן תנמו פתחוז אלארץ̇
(לא) פאג̇על תכ̇מך מן בחר אלקלזם אלי בחר אלפלסטין ומן אלבר אלי אלפראת באן אסלם פי אידיכם סכאן אלבלד ותטרדהם מן בין ידיך
(לב) לא תעהד מעהם ולא מע מעבודאתהם עהדא
(לג) ולא יקימו פי בלדך כילא יכטיוך לי באן תעבד מעבודאתהם פיכון לך והקא
<h3>פרק כד</h3>
(א) ת̇ם קאל למוסי אצעד אלי אללה אנת והרון ונדב ואביהוא וסבעון מן שיוך̇ בני אסראיל ואסג̇דו מן בעיד
(ב) ת̇ם יתקדם מוסי וחדה אלי אללה והם לא יתקדמו ואלקום לא יצעדו מעה
(ג) ת̇ם ג̇א מוסי וקץ עלי אלקום ג̇מיע כלאם אללה וג̇מיע אלאחכאם פאג̇אבה ג̇מיע אלקום בצות ואחד וקאלו ג̇מיע אלאמור אלתי אמר אללה נצנעהא
(ד) פכתב מוסי ג̇מיע כלאם אללה ואדלג̇ באלגדאה ובנא מד̇בחא תחת אלג̇בל ונצב את̇נתי עשרה דכה באזא את̇ני עשר אסבאט אסראיל
(ה) ובעת̇ בבכור בני אסריל פקרבו צואעד וד̇בחו ד̇באיח סלאמה ללה מן אלבקר
(ו) פאכ̇ד̇ מוסי בעץ̇ אלדם וג̇עלה פי אג̇אג̇ין ובאקיה רשה עלי אלמד̇בח
(ז) ת̇ם אכ̇ד̇ כתאב אלעהד פקראה עלי אלקום וקאלו ג̇מיע מא אמר אללה בה נקבלה ונצנעה
(ח) פאכ̇ד̇ מוסי אלדם ורשה עלי אלקום וקאל הוד̇א דם אלעהד אלד̇י עהד אללה מעכם עלי ג̇מיע הד̇ה אלכלמאת
(ט) ת̇ם צעד מוסי והרון ונדב ואביהוא וסבעון מן שיוך̇ אסראיל
(י) פנט̇רו נור אללה אסראיל ומן דונה כצנעה ביאץ̇ אלמהא וכד̇את אלסמא פי אלנקא
(יא) ועלי נקבא בני אסראיל לם יבעת̇ באפה פנט̇רו נור אללה ועאשו פאכלו ושרבו
(יב) ת̇ם קאל אללה למוסי אצעד אלי אלי אלג̇בל וקם ת̇ם אעטיך לוחי אלג̇והר ואלשראיע ואלוצאיא אלתי כתבתהא לאדלהם בהא
(יג) פקאם מוסי ויהושע כ̇אדמה וצעד מוסי אלי ג̇בל אללה
(יד) וקאל ללשיוך̇ אג̇לסו לנא ההנא אלי אן נרג̇ע אליכם והוד̇א הרון וחור מעכם מן לה אמר יתקדם אליהמא
(טו) ולמא צעד מוסי אלי אלג̇בל גטא אלגמאם אלג̇בל
(טז) וסכן נור אללה עלי אלג̇בל וגטאה אלגמאם סתה איאם ת̇ם דעא במוסי פי אליום אלסאבע מן וסט אלגמאם
(יז) וכאן ריא נור אללה כנאר אכלה פי ראס אלג̇בל בחצ̇רה בני אסראיל
(יח) פדכ̇ל מוסי פי וסט אלגמאם אד̇ צעד אלי אלג̇בל ואקאם פיה ארבעין יומא וארבעין לילה
<h3>פרק כה</h3>
(א) וכלם אללה מוסי תכלימא
(ב) מר בני אסראיל אן יאכ̇ד̇ו לי רפיעה מן ענד כל רג̇ל תסכ̇וה נפסה תאכ̇ד̇ו רפיעתי
(ג) והד̇ה אלרפיעה אלתי תאכ̇ד̇והא מנהם ד̇הב ופצ̇ה ונחאס
(ד) ואסמאנג̇ון וארג̇ואן וצבג קרמז ועשר ומרעז
(ה) וג̇לוד כבאש אדים וג̇לוד דארש וכ̇שב אלסנט
(ו) דהן ללאצ̇אה ואטיאב לדהן אלמסח ולבכ̇ור אלצמוג
(ז) וחג̇ארה אלבלור וחג̇ארה אלנט̇אם ללצדרה וללבדנה
(ח) פיצנעו לי מן ג̇מיע ד̇לך מקדסא אסכן נורי פי מא בינהם
(ט) כג̇מיע מא אנא מריך מן שכל אלמסכן ושכל ג̇מיע אניתה כד̇אך תצנעו
(י) ויצנעו צנדוקא מן כ̇שב אלסנט ד̇ראעאן ונצף טולה וד̇ראע ונצף ערצ̇ה וד̇ראע ונצף סמכה
(יא) וגשה בד̇הב כ̇אלץ מן דאכ̇ל ומן כ̇ארג̇ ואצנע עליה זיג̇א מן ד̇הב מסתדירא
(יב) וצג לה ארבע חלק מן ד̇הב ואג̇עלהא עלי ארבע ג̇האתה חלקתין פי ג̇אנבה אלואחד וחלקתין פי ג̇אנבה אלת̇אני
(יג) ואצנע דהוקא מן כ̇שב אלסנט וגשהא בד̇הב
(יד) ואדכ̇ל אלדהוק פי אלחלק עלי ג̇אנבי אלצנדוק ליחמל בהא
(טו) ותקים אלדהוק פי חלק אלצנדוק לא תזול מנה
(טז) ואג̇על פי אלצנדוק אלשהאדה אלתי אעטיכהא
(יז) ואצנע גשאא מן ד̇הב כ̇אלץ ד̇ראעאן ונצף טולה וד̇ראע ונצף ערצ̇ה
(יח) ואצנע כרובין מן ד̇הב מצמתין תצנעהמא מן טרפי אלגשא
(יט) ואצנע כרובא ואחדא מן הד̇א אלטרף וכרובא ואחדא מן הד̇א אלטרף מן נפס אלגשא תצנע אלכרובין מן טרפיה
(כ) ויכון אלכרובאן באסטין אג̇נחתהמא אלי פוק ומט̇ללין בהא עלי אלגשא ווג̇וההמא אלואחד אלי אלאכ̇ר ואלי אלגשא תכון וג̇וההמא
(כא) ואג̇על אלגשא עלי אלצנדוק מן פוק בעד מא תג̇על פי אלצנדוק אלשהאדה אלתי אעטיכהא
(כב) פאחצ̇רך ת̇ם ואכ̇אטבך מן פוק אלגשא אלד̇י עלי צנדוק אלשהאדה מן בין אלכרובין בג̇מיע מא אמרך אלי בני אסראיל
(כג) ואצנע מאידה מן כ̇שב אלסנט ד̇ראעאן טולהא וד̇ראע ערצ̇הא וד̇ראע ונצף סמכהא
(כד) וגשהא בד̇הב כ̇אלץ ואצנע להא זיג̇א מן ד̇הב מסתדירא
(כה) ואצנע להא חאפה מקדאר קבצ̇ה מסתדירא ואצנע זיג̇א מן ד̇הב לחאפתהא מסתדירא
(כו) ואצנע להא ארבע חלק מן ד̇הב ואגעל אלחלק פי אלארבע זואיא אלתי באזא ארבע ארג̇להא
(כז) אמאם אלחאפה תכון אלחלק מכאנא ללדהוק לתחמל בהא
(כח) ואצנע אלדהוק מן כ̇שב אלסנט וגשהא בד̇הב לתחמל בהא אלמאידה
(כט) ואצנע קצאעהא ודרוג̇הא ומדאהנהא ומלאעקהא אלתי תגטא בהא מן ד̇הב כ̇אלץ תצנעהא
(ל) ואג̇על עלי אלמאידה כ̇בזא מוג̇הא בין ידי דאימא
(לא) ואצנע מנארה מן ד̇הב כ̇אלץ מצמתה תצנעהא וארג̇להא וקצבתהא וג̇אמאתהא ותפאפיחהא וסואסנהא מנהא תכון
(לב) וסת קצבאת כ̇ארג̇את מן ג̇אנביהא ת̇לת̇ קצבאת מן ג̇אנבהא אלואחד ות̇לת̇ קצבאת מן ג̇אנבהא אלת̇אני
(לג) ת̇לת̇ ג̇אמאת מלוזאת פי כל קצבה תפאחה וסוסנה כד̇אך ללסת אלקצבאת אלכ̇ארג̇את מנהא
(לד) ופי אלמנארה ארבע ג̇אמאת מלוזאת ותפאפיחהא וסואסנהא
(לה) ותפאחה תחת כל קצבתין מנהא כד̇אך ללסת אלקצבאת אלכ̇ארג̇את מן אלמנארה
(לו) תפאפיחהא וקצבאתהא מנהא תכון כלהא מצמתה ואחדה מן ד̇הב כ̇אלץ
(לז) ואצנע להא סבעה סרג̇ פאד̇א אסרג̇ סרג̇הא תצ̇י אלי ג̇הה וג̇ההא
(לח) כלבאתהא ומג̇אמראתהא מן ד̇הב כ̇אלץ
(לט) בדרה מן ד̇הב כ̇אלץ יצנעהא וג̇מיע הד̇ה אלאניה
(מ) ואנט̇ר ד̇לך ואעמל בשכלה אלד̇י אנת מראה פי אלג̇בל
<h3>פרק כו</h3>
(א) ואצנע ד̇את אלמסכן עשר שקק מן עשר משזור ואסמאנג̇ון וארג̇ואן וצבג קרמז צורה כרובין צנעה חאד̇ק תצנעהא
(ב) טול כל שקה ת̇מאן ועשרין ד̇ראעא וערצ̇הא ארבע אד̇רע מסאחה ואחדה לג̇מיע אלאשקאק
(ג) כ̇מס שקק תכון מכ̇יטה ואחדה מע אכ̇רי וכ̇מס אשקאק תכון מכ̇יטה ואחדה מע אכ̇רי
(ד) ואצנע ערי מן אסמאנג̇ון פי חאשיה אלשקה אלואחדה אלטרפיה אלמולפה וכד̇אך תצנע פי חאשיה אלשקה אלטרפיה אלמואלפה אלת̇אניה
(ה) כ̇מסון ערוה תצנעהא פי אלשקה אלואחדה וכ̇מסון ערוה תצנעהא פי טרף אלשקה אלמואלפה אלת̇אניה תכון אלערי מתקאבלה אלואחדה אלי אלאכ̇רי
(ו) ואצנע כ̇מסין שט̇ט̇א מן ד̇הב וולף אלשקק אלואחדה מע אלאכ̇רי באלשט̇ט̇ פיציר אלמסכן ואחדא
(ז) ואצנע שקאקא מן מרעזי כ̇באא עלי אלמסכן אחדי עשר שקה תצנעהא
(ח) טול כל שקה ת̇לת̇ין ד̇ראעא וערצ̇הא ארבע אד̇רע מסאחה ואחדה לאחדי עשר שקה
(ט) וכ̇ייט אלכ̇מס שקאק עלי חדה ואלסת שקאק עלי חדה ואת̇ן אלשקה אלסאדסה אלי מא ילי וג̇ה אלכ̇בא
(י) ואצנע כ̇מסין ערוה פי חאשיה אלשקה אלטרפיה אלמואלפה אלואחדה וכ̇מסין ערוה פי חאשיה אלשקה אלטרפיה אלמואלפה אלת̇אניה
(יא) ואצנע כ̇מסין שט̇ט̇א מן נחאס ואדכ̇ל אלשט̇ט̇ פי אלערי וולף אלכ̇בא פיציר ואחדא
(יב) ואסבל אלפאצ̇ל מן שקאק אלכ̇בא ונצף אלשקה אלפאצ̇לה תסבלהא עלי מוכ̇ר אלמסכן
(יג) וד̇ראע מן ההנא וד̇ראע מן ההנא אלפאצ̇ל מן טול אשקאק אלכ̇בא יכון מסבלא עלי ג̇אנבי אלמסכן מן ימנה ויסרה ליגטיה
(יד) ואצנע גטאא ללמסכן מן ג̇לוד כבאש אדים וגטאא מן ג̇לוד דארש מן פוק
(טו) ואצנע אלתכ̇אתג̇ ללמסכן מן כ̇שב אלסנט קאימה
(טז) עשר אד̇רע טול כל תכ̇תג̇ה וד̇ראע ונצף ערצ̇הא
(יז) ולהא ציראן מלסנאן אחדהמא באזא אלאכ̇ר כד̇אך תצנע בג̇מיע תכ̇אתג̇ אלמסכן
(יח) ואצנע אלתכ̇אתג̇ ללמסכן עשרין תכ̇תג̇ה פי ג̇הה מהב אלג̇נוב
(יט) וארבעון קאעדה מן פצ̇ה תצנעהא תחת אלעשרין תכ̇תג̇ה קאעדתאן תחת כל תכ̇תג̇ה לציריהא
(כ) ולג̇אנב אלמסכן אלת̇אני מן ג̇הה מהב אלשמאל עשרון תכ̇תג̇ה
(כא) ולהא ארבעון קאעדה מן פצ̇ה קאעדתאן תחת כל תכ̇תג̇ה
(כב) ופי מוכ̇ר אלמסכן מן אלגרב תצנע סת תכ̇אתג̇
(כג) ותכ̇תג̇תאן תצנעהמא פי רכני אלמסכן פי אלזאויתין
(כד) ותכון מעתדלה מן אספל וג̇מיעא תכון מעתדלה מן פוק בחלקה ואחדה כד̇אך יכון ללרכנין כליהמא
(כה) פתציר ת̇מאן תכ̇אתג̇ וקואעדהא מן פצ̇ה סת עשרה קאעדה קאעדתאן תחת כל תכ̇תג̇ה
(כו) ואצנע אמהאג̇א מן כ̇שב אלסנט כ̇מסה לתכ̇אתג̇ ג̇אנב אלמסכן אלואחד
(כז) וכ̇מסה אמהאג̇ לתכ̇אתג̇ ג̇אנב אלמסכן אלת̇אני וכ̇מסה אמהאג̇ לתכאתג̇ ג̇אנב אלמסכן ללזאותין פי אלגרב
(כח) ואלמהג̇ אלאוסט פי ג̇וף אלתכ̇אתג̇ נאפד̇ מן אלטרף אלי אלטרף
(כט) וגש אלתכ̇אתג̇ בד̇הב ואצנע להא חלקהא מן ד̇הב מכאנא ללאמהאג̇ וגש אלאמהאג̇ איצ̇א בד̇הב
(ל) ואנצב אלמסכן בהיאתה אלתי אוריתהא פי אלג̇בל
(לא) ואצנע סג̇פא מן אסמאנג̇ון וארג̇ואן וצבג קרמז ועשר משזר צנעה חאד̇ק תצנעהא צורא
(לב) ואג̇עלה עלי ארבעה עמד מן סנט מגשאה ד̇הבא וזראפינהא ד̇הבא על ארבע קואעד מן פצ̇ה
(לג) ועלק אלסג̇ף תחת אלשט̇ט̇ ואדכ̇ל הנאך מן דאכ̇ל אלסג̇ף צנדוק אלשהאדה פיפצל לכם אלסג̇ף בין אלקדס ובין כ̇ואץ אלאקדאס
(לד) ואג̇על אלגשא עלי צנדוק אלשהאדה פי כ̇ואץ אלאקדס
(לה) וציר אלמאידה כ̇ארג̇ אלסג̇ף ואלמנארה בחיאלהא אלי ג̇אנב אלמסכן אלג̇נובי ואלמאידה אג̇עלהא אלי ג̇אנב אלשמאל
(לו) ואצנע סתרא לבאב אלכ̇בא מן אסמאנג̇ון וארג̇ואן וצבג קרמז ועשר משזור צנעה ראקם
(לז) ואצנע ללסתר כ̇מסה עמד מן סנט וגשהא בד̇הב וזראפינהא בד̇הב וצג להא כ̇מס קואעד נחאס
<h3>פרק כז</h3>
(א) ואצנע מד̇בח אלקראבין מן כ̇שב אלסנט כ̇מס אד̇רע טולה וכ̇מס אד̇רע ערצ̇ה מרבעא יכון אלמד̇בח ת̇לת̇ אד̇רע סמכה
(ב) ואצנע ארכאנה עלי ארבע זואיאה מנה תכון ארכאנה וגשה בנחאס
(ג) ואצנע צנאנה לרמאדה ומג̇ארפה וכראניבה ומנאשלה ומג̇אמרה ג̇מיע אניתה תצנעהא מן נחאס
(ד) ואצנע לה סרדא עלי צנעה אלשבכה מן נחאס ואצנע פי אלשבכה ארבע חלק מן נחאס פי ארבעה אטראפהא
(ה) ואג̇עלהא תחת שרג̇ב אלמד̇בח מן אספל פתבלג אלי נצפה
(ו) ואצנע דהוקא ללמד̇בח מן כ̇שב אלסנט וגשהא בנחאס
(ז) ואדכ̇ל אלדהוק פי אלחלק ותכון עלי ג̇אנבי אלמד̇בח אד̇א חמל
(ח) אלואחא מג̇ופה תצנעה כמא אורית פי אלג̇בל כד̇אך יצנעו
(ט) ואצנע צראדק אלמסכן מן ג̇הה מהב אלג̇נוב קלוע ללצראדק מן עשר משזור מאיה ד̇ראעא טולהא פי אלג̇הה אלואחדה
(י) ועמדהא עשרון וקואעדהא עשרון מן נחאס וזראפין אלעמד וטלאהא פצ̇ה
(יא) וכד̇אך פי ג̇הה אלשמאל פי אלטול קלוע טולהא מאיה ד̇ראעא ועמדהא עשרון וקואעדהא עשרון מן נחאס וזראפין אלעמד וטלאהא פצ̇ה
(יב) וערץ̇ אלצראדק מן ג̇הה אלגרב קלוע כ̇מסון ד̇ראעא ועמדהא עשרה וקואעדהא עשר
(יג) וערץ̇ אלצראדק מן ג̇הה אלשרק כ̇מסון ד̇ראעא
(יד) מנהא כ̇מס עשרה ד̇ראעא קלוע ללכם ועמדהא ת̇לת̇ה וקואעדהא ת̇לת̇
(טו) וללכם אלת̇אני כ̇מס עשרה ד̇ראעא ועמדהא ת̇לת̇ה וקואעדהא ת̇לת̇
(טז) ולבאב אלצראדק סתר טולה עשרון ד̇ראעא מן אסמאנג̇ון וארג̇ואן וצבג קרמז ועשר משזור צנעה ראקם ולה עמד ארבעה וקואעדהא ארבע
(יז) כל עמד אלצראדק מסתדירא תכון מטליה פצ̇ה וזראפינהא מן פצ̇ה וקואעדהא מן נחאס
(יח) טול אלצראדק מאיה ד̇ראעא וערצ̇ה כ̇מסון באלכ̇מסין וסמכה כ̇מס אד̇רע מן עשר משזור וקואעדה מן נחאס
(יט) וסאיר אניה אלמסכן אלתי פי ג̇מיע כ̇דמתה וג̇מיע אותאדה ואותאד אלצראדק מן נחאס
(כ) ואנת פמר בני אסראיל אן יאתוך בדהן זיתון צאף מדקוק ללאצ̇אה לתסרג̇ בה אלסרג̇ דאימא
(כא) פי כ̇בא אלמחצ̇ר כ̇ארג̇ אלסג̇ף אלד̇י עלי אלשהאדה ינצ̇דה הרון ובנוה מן אלעשי אלי אלצבח בין ידי אללה רסם אלדהר לאג̇יאלכם מן בני אסראיל
<h3>פרק כח</h3>
(א) ואנת איצ̇א פקרב אליך הרון אכ̇אך ובניה מעה מן בין ג̇מיע בני אסראיל ליאמו לי הרון ונדב ואביהוא ואלעזר ואיתמר בניה
(ב) ואצנע ת̇יאב אלקדס להרון אכ̇יך לכראמה ופכ̇ר
(ג) ואנת פכלם כל חכים קלב אכמלת פיה רוח אלחכמה אן יצנעו ת̇יאב הרון לתקדיסה ליאם לי
(ד) והד̇ה אלת̇יאב אלתי יצנעוהא בדנה וצדרה וממטרא ותוניה מושאה ועמאמה וזנארא ויצנעו ת̇יאב אלקדס להרון אכ̇יך ובניה ליאמו לי
(ה) והם יאכ̇ד̇ו אלד̇הב ואלאסמאנג̇ון ואלארג̇ואן וצבג אלקרמז ואלעשר
(ו) פיצנעו אלצדרה מן ד̇הב ואסמאנג̇ון וארג̇ואן וצבג קרמז ועשר משזור צנעה חאד̇ק
(ז) וג̇יבאן מכ̇יטאן תכון להא תכ̇יט עלי טרפיהא
(ח) ושפשג̇ אלצדרה אלתי עליהא כצנעתהא יכון מת̇להא מן ד̇הב ואסמאנג̇ון וארג̇ואן וצבג קרמז ועשר משזור
(ט) וכ̇ד̇ חג̇רי בלור ואנקש עליהמא אסמא בני אסראיל
(י) סתה מן אסמאיהם עלי אלחג̇ר אלואחד ואלאסמא אלסתה אלבאקיה עלי אלחג̇ר אלת̇אני כתאלידהם
(יא) צנעה כ̇ארט אלג̇והר כנקש אלכ̇אתם תנקש עלי אלחג̇רין אסמא בני אסראיל מחיטה מעינה מן ד̇הב תצנעהא
(יב) וציר אלחג̇רין פי ג̇יבי אלצדרה חג̇ארה ד̇כר לבני אסראיל ויחמל הרון אסמאהם בין ידי אללה עלי כתפיה ד̇כרא
(יג) ואצנע עיונא מן ד̇הב
(יד) וסלסלתין מן ד̇הב כ̇אלץ מעתדלתין תצנעהמא צנעה אלצ̇פר ועלק אלסלסלתין אלמצ̇פורתין עלי אלעיון
(טו) ואצנע בדנה מהיאה צנעה חאד̇ק כצנעה אלצדרה מן ד̇הב ואסמאנג̇ון וארג̇ואן וצבג קרמז ועשר משזור תצנעהא
(טז) ותכון מרבעה מצ̇אעפה טולהא שבר וערצ̇הא שבר
(יז) ואנט̇ם פיהא נט̇אם ג̇והר ארבעה סטור מן אלג̇והר אלסטר אלאול יאקות אחמר וזמרד ואצפר
(יח) ואלסטר אלת̇אני כחלי ומהא ובהרמאן
(יט) ואלסטר אלת̇לאת̇ ג̇זע וסבג̇ ופירזוג̇
(כ) ואלסטר אלראבע אזרק ובלור ויסף תכון מעינה בד̇הב פי נט̇אמהא
(כא) ותכן עלי אלחג̇ארה אסמא בני אסראיל אד̇ הי את̇ני עשר נט̇יר אסמאיהם כנקש אלכ̇אתם אסם כל ואחד עלי חג̇רה תכון לאת̇ני עשר סבטא
(כב) ואצנע ללבדנה סלאסל מעתדלה צנעה צ̇פר מן ד̇הב כ̇אלץ
(כג) ואצנע להא חלקתין מן ד̇הב ואג̇עלהמא פי טרפיהא
(כד) ועלק אלצ̇פירתין אלד̇הב עלי אלחלקתין אלתי פי טרפי אלבדנה
(כה) וטרפא אלצ̇פירתין אלאכ̇רתין תעלקהמא עלי אלעיון פתציר עלי ג̇יבי אלצדרה מן מקדמהא
(כו) ואצנע איצ̇א חלקתין מן ד̇הב ואג̇עלהמא פי טרפי אלבדנה פי חאשיתהא אלתי אלי ג̇אנב אלצדרה מן דאכ̇ל
(כז) ואיצ̇א אצנע חלקתין מן ד̇הב ואג̇עלהמא באזא ג̇יבי אלצדרה מן אספל פי מקדמהא אמאם תאליפהא פוק שפשג̇הא
(כח) ויחבכו אלבדנה מן חלקהא אלי חלק אלצדרה בסלך מן אסמאנג̇ון חתי תציר פוק שפשג̇הא ולא תזול ענהא
(כט) ויחמל הרון אסמא בני אסראיל פי אלבדנה אלמהיאה עלי קלבה ענד דכ̇ולה אלי אלקדס ד̇כרא בין ידי אללה דאימא
(ל) ותג̇על עלי אלבדנה אלמהיאה אלאנואר ואלצחאיח ותכונו עלי צדר הרון פי דכ̇ולה בין ידי אללה ויחמל הרון היאה בני אסראיל עלי קלבה בין ידי אללה דאימא
(לא) ואצנע ממטר אלצדרה צנעה חאיך ג̇מלתה מן אסמאנג̇ון
(לב) ויכון פוה אלד̇י [הו] ראסה מן וסטה וחאשיה תחיט בפיה מסתדירא צנעה חאיך כפם אלדרע תציר לה לילא יתכ̇רק
(לג) ואצנע פי ד̇ילה רמאמין מן אסמאנג̇ון וארג̇ואן וצבג קרמז פי ד̇ילה מסתדירא וג̇לאג̇ל מן ד̇הב פי מא בינהא מסתדירא
(לד) ג̇לג̇ל מן ד̇הב ורמאנה ג̇לג̇ל מן ד̇הב ורמאנה פי ד̇יל אלממטר מסתדירא
(לה) ויכון עלי הרון אד̇א כ̇דם ויסמע צותה פי דכ̇ולה אלי אלקדס בין ידי אללה ופי כ̇רוג̇ה ולא ימות
(לו) ואצנע עצאבה מן ד̇הב כ̇אלץ ואנקש עליהא כנקש אלכ̇אתם קדסא ללה
(לז) ושדהא בסלך מן אסמאנג̇ון ותכון דון אלעמאמה מן מקדמהא
(לח) ותכון עלי ג̇בהה הרון אד̇א אסתגפר ען ד̇נוב אלאקדאס אלתי יקדסהא בנו אסריל לג̇מיע עטאיאהם ואקדאסהם פתכון עלי ג̇בהתה דאימא לירצ̇א ענהם בין ידי אללה
(לט) ווש אלתוניה אלעשר ואצנע אלעמאמה מן עשר ואלזנאר תצנעה צנעה ראקם
(מ) ולבני הרון תצנע תואניא ואצנע להם זנאניר וקלאנס תצנעהא להם לכראמה ופכ̇ר
(מא) ואלבסהא הרון אכ̇אך ובניה מעה ואמסחהם ואכמל ואג̇בהם וקדסהם פיאמו לי
(מב) ואצנע להם סראויל מן עשר לתגטי מן אבדאנהם אלסואה מן אלחקוין אלי אלרכבתין תכון
(מג) ותכון עלי הרון ובניה פי דכ̇ולהם אלי כ̇בא אלמחצ̇ר ופי תקדמהם אלי אלמד̇בח ליכ̇דמו פי אלקדס ולא יחמלו וזרא פיהלכו רסם אלדהר לה ולנסלה מן בעדה
<h3>פרק כט</h3>
(א) והד̇א אלאמר אלד̇י תצנעה להם לתקדסהם ויאמו לי כ̇ד̇ רת̇א מן אלבקר וכבשין צחיחין
(ב) וכ̇בז פטיר וג̇ראדק פטיר מלת̇ות̇ה בדהן ורקאק פטיר ממסוחה בדהן מן סמיד אלחנטה תצנעהא
(ג) ואג̇עלהא פי סלה ואחדה וקדמהא פיהא מע אלרת̇ ואלכבשין
(ד) וקדם הרון ובניה אלי באב כ̇בא אלמחצ̇ר ואגסלהם באלמא
(ה) וכ̇ד̇ אלת̇יאב ואלבס הרון אכ̇אך אלתוניה ואלממטר ואלצדרה ואלבדנה ואשדדה בשפשג̇הא
(ו) וציר אלעמאמה עלי ראסה ואג̇על תאג̇ אלקדס דון אלעמאמה
(ז) וכ̇ד̇ מן דהן אלמסח וצבה עלי ראסה ואמסחה בה
(ח) ת̇ם קדם בניה ואלבסהם תואניא
(ט) ואשדדהם בזנאניר הרון ובניה ואלבסהם קאלניס פתציר להם אמאמה רסם אלדהר ואכמל ואג̇ב הרון וואג̇ב בניה
(י) ת̇ם קדם אלרת̇ בין ידי כ̇בא אלמחצ̇ר ויסנד הרון ובנוה אידיהם עלי ראסה
(יא) ואד̇בח אלרת̇ בין ידי אללה ענד באב כ̇בא אלמחצ̇ר
(יב) וכ̇ד̇ מן דמה ואג̇עלה עלי ארכאן אלמד̇בח באצבעך וצב באקי אלדם עלי אסאס אלמד̇בח
(יג) וכ̇ד̇ ג̇מיע אלשחם אלמגטי אלג̇וף וזיאדה אלכבד ואלכליתין ואלשחם אלד̇י עליהמא וקתר ד̇לך עלי אלמד̇בח
(יד) ולחם אלרת̇ וג̇לדה ופרת̇ה תחרקה באלנאר כ̇ארג̇ אלעסכר לאנה ד̇כוה
(טו) ת̇ם קדם אחד אלכבשין ויסנד הרון ובנוה אידיהם עלי ראסה
(טז) ואד̇בחה וכ̇ד̇ מן דמה ורשה עלי אלמד̇בח מסתדירא
(יז) ועצ̇ה לאעצ̇איה ואגסל ג̇ופה ואכארעה ואצ̇פהא אלי אעצ̇איה וראסה
(יח) וקתרה עלי אלמד̇בח לאנה צעידה ללה מרצ̇י מקבול קרבאן ללה
(יט) ת̇ם קדם אלכבש אלת̇אני ויסנד הרון ובנוה אידיהם עלי ראסה
(כ) ואד̇בחה וכ̇ד̇ מן דמה ואג̇על עלי שחמה אד̇ן הרון אלימני ועלי שחמאת אד̇אן בניה אלאיאמן ועלי אבהאם אידיהם אלאיאמן ואבהאם ארג̇להם אלאיאמן ורש באקיה עלי אלמד̇בח מסתדירא
(כא) ת̇ם כ̇ד̇ מן אלדם אלד̇י עלי אלמד̇בח ומן דהן אלמסח ואנצ̇ח עלי הרון ות̇יאבה ועלי בניה ות̇יאב בניה מעה פיתקדס הו ות̇יאבה ובנוה ות̇יאב בניה מעה
(כב) וכ̇ד̇ מן אלכבש אלת̇רב ואלאליה וג̇מיע אלשחם אלמגטי אלג̇וף וזיאדה אלכבד ואלכליתין ואלשחם אלד̇י עליהמא ואלסאק אלאימן לאנה כבש אלכמאל
(כג) ורגיפא ואחדא מן כל נוע מן אלכ̇בז וג̇רדקה ואחדה ממסוחה בדהן ורקאקה ואחדה מן סלה אלפטיר אלתי בין ידי אללה
(כד) וציר אלג̇מיע עלי כפי הרון ועלי כפי בניה וחרך ד̇לך תחריכא בין ידי אללה
(כה) ת̇ם כ̇ד̇ה מן אידיהם וקתרה עלי אלמד̇בח פוק אלצעידה מקבול מרצ̇י בין ידי אללה קרבאן הו ללה
(כו) ת̇ם כ̇ד̇ אלקץ מן כבש אלכמאל אלד̇י להרון וחרכה תחריכא בין ידי אללה ויכון לך נציבא
(כז) וקדס קץ אלתחריך אלד̇י חרך וסאק אלרפיעה אלתי רפע מן כבש אלכמאל אלד̇י להרון ובניה
(כח) פיצירא להרון ובניה רסם אלדהר מן בני אסראיל כמא אנהמא רפיעה כד̇אך יכונא רפיעה מן ענד בני אסראיל מן ד̇באיח סלאמתהם המא רפיעה ללה
(כט) ות̇יאב אלקדס אלתי להרון תכון לבניה מן בעדה ימסחון פיהא ויכמלון בהא ואג̇בהם
(ל) סבעה איאם ילבסהא אלאמאם בעדה מן בניה פיצלח אן ידכ̇ל אלי כ̇בא אלמחצ̇ר אן יכ̇דם פי אלקדס
(לא) וכבש אלכמאל תאכ̇ד̇ ותנצ̇ג̇ לחמה פי מכאן מקדס
(לב) ויאכל הרון ובנוה לחם אלכבש מע אלכ̇בז אלד̇י פי אלסל ענד באב כ̇בא אלמחצ̇ר
(לג) ויאכלון ד̇לך אלד̇ין אסתגפר ענהם לאכמאל ואג̇בהם ותקדיסהם ואי אג̇נבי לא יאכל מנה אד̇ הו קדס
(לד) ואן תבקי מן לחם אלכמאל ומן אלכ̇בז אלי אלגדאה פאחרק אלפאצ̇ל לא יוכל אד̇ הו קדס
(לה) ואצנע להרון ובניה כד̇א כג̇מיע מא אמרתך סבעה איאם תכמל ואג̇בהם
(לו) ורת̇ ללד̇כוה תצנעה כל יום ללגפראן פתד̇כי אלמד̇בח ותסתגפר ענה ותמסחה ותקדסה
(לז) סבעה איאם תסתגפר עלי אלמד̇בח פתקדסה ויציר מן כ̇ואץ אלאקדאס כל מן דנא בה תקדס
(לח) והד̇א מא תקרבה עלי אלמד̇בח חמלין אבני סנה פי כל יום דאימא
(לט) ואלחמל אלואחד תצנע באלגדאה ואלאכ̇ר בין אלגרובין
(מ) ועשר מן אלסמיד מלת̇ות̇ ברבע קסט מן דהן זיתון מדקוק ומזאג̇ה רבע קסט כ̇מר מע כל חמל
(מא) ואד̇א קרבת אלת̇אני בין אלגרובין פכהד̇ה אלגדאה ומזאג̇הא תצנע בה פיציר מקבולא מרצ̇יא קרבאנא ללה
(מב) צעידה דאימה לאג̇יאלכם ענד באב כ̇בא אלמחצ̇ר בין ידי אללה אלד̇י אחצ̇רך ואכ̇אטבך ת̇ם
(מג) ואחצ̇ר הנאך לבני אסראיל ויתקדס בוקארי
(מד) ואקדס בה כ̇בא אלמחצ̇ר ואלמד̇בח ואקדס הרון ובניה ליאמו לי
(מה) ואסכן נורי פי מא בין בני אסראיל ואכון להם אלאהא
(מו) ויעלמון אנני אללה רבהם אלד̇י אכ̇רג̇תהם מן ארץ̇ מצר לאסכן נורי פי מא בינהם אנא אללה אפי בד̇לך
<h3>פרק ל</h3>
(א) ואצנע מד̇בחא לתבכ̇יר אלבכ̇ור מן כ̇שב אלסנט תצנעה
(ב) ד̇ראע טולה וד̇ראע ערצ̇ה מרבעא יכון וד̇ראעאן סמכה מנה ארכאנה
(ג) וגשה בד̇הב כ̇אלץ סטחה וחיטאנה מסתדירא וארכאנה ואצנע לה זיג̇א מן ד̇הב מסתדירא
(ד) וחלקתאן מן ד̇הב תצנעהמא לה מן דון זיג̇ה פי ג̇התיה כד̇אך עלי גאנביה תכון מכאנא ללדהוק ליחמל בהא
(ה) ותצנע אלדהוק מן כ̇שב אלסנט וגשהא בד̇הב
(ו) ואג̇עלה בין ידי אלסג̇ף אלד̇י עלי צנדוק אלשהאדה בין ידי אלגשא אלד̇י אחצ̇רך הנאך
(ז) ויבכ̇ר עליה הרון מן בכ̇ור אלצמוג פי כל גדאה אד̇א אצלח אלסרג̇ בכ̇ר בה
(ח) כד̇לך אד̇א אסרג̇ אלסרג̇ בין אלגרובין בכ̇ר בה בכ̇ורא דאימא בין ידי אללה לאג̇יאלכם
(ט) לא תבכ̇רו עליה בכ̇ורא גריבא ולא צעידה ולא הדיה ומזאג̇א לא תרשו עליה
(י) ויסתגפר הרון ענד ארכאנה מרה ואחדה פי אלסנה מן דם ד̇כוה יום אלגרפאן מרה פי אלסנה יסתגפר ענה לאג̇יאלכם מן כ̇ואץ אלאקדאס ללה
(יא) ת̇ם כלם אללה מוסי תכלימא
(יב) אד̇א חצרת ג̇מלה בני אסראיל עלי עדדהם פליעט כל רג̇ל פדא נפסה ללה אד̇א אחציתהם ולא יחל בהם ובא ענד ד̇לך
(יג) והד̇א יעטי כל מן ג̇אז עליה אלעדד נצף מת̇קאל במת̇קאל אלקדס עשרון דאנקא אלמת̇קאל נצפה רפיעה ללה
(יד) כל מן ג̇אז עלי אלעדד והו אבן עשרין סנה פצאעדא יעטי רפיעה ללה
(טו) אלמוסר לא יכת̇ר ואלפקיר לא יקלל מן נצף מת̇קאל פאעטו רפיעה ללה וכפרו ען אנפסכם
(טז) וכ̇ד̇ פצ̇ה אלגפראן מן בני אסראיל ואצרפה פי כ̇דמה כ̇בא אלמחצ̇ר ויכון לבני אסראיל ד̇כרא בין ידי אללה ליסתגפר ען אנפסכם
(יז) וכלם אללה מוסי תכלימא
(יח) אצנע חוצ̇א מן נחאס ומקעדה מן נחאס ללגסל ואג̇עלה בין כ̇בא אלמחצ̇ר ואלמד̇בח ואג̇על פיה מאא
(יט) ויגסל הרון ובנוה מנה אידיהם וארג̇להם
(כ) פי דכ̇ולהם אלי כ̇בא אלמחצ̇ר יגתסלו באלמא ולא יהלכו ופי תקדמהם אלי אלמד̇בח ליכ̇דמו ויקתרו קרבאנא ללה
(כא) יגסלון איצ̇א אידיהם וארג̇להם ולא יהלכו ויכון להם רסם אלדהר לה ולבניה לאג̇יאלהם
(כב) ת̇ם כלם אללה מוסי תכלימא
(כג) ואנת פכ̇ד̇ לך מן רוס אלטיב מן אלמסך אלכ̇אלץ כ̇מס מאיה מת̇קאל ומן עוד אלטיב מת̇ל נצפה מאיתין וכ̇מסין מת̇קאלא ומן קצבה ד̇רירה מאיתין וכ̇מסין איצ̇א
(כד) ומן אלקסט כ̇מס מאיה מת̇קאל במת̇קאל אלקדס ומן דהן אלזיתון מל קסט
(כה) ואצנע ד̇לך דהן מסח אלקדס עטרא מעטרא צנעה עטאר בד̇אך יכון דהן מסח אלקדס
(כו) ואמסח מנה כ̇בא אלמחצ̇ר וצנדוק אלשהאדה
(כז) ואלמאידה וג̇מיע אניתהא ואלמנארה ואניתהא ומד̇בח אלבכ̇ור
(כח) ומד̇בח אלצעידה וג̇מיע אניתה ואלחוץ̇ ומקעדה
(כט) וקדסהם יכונו מן כ̇ואץ אלאקדאס כל מן דנא בהם תקדס
(ל) והרון ובנוה תמסחהם וקדסהם ליאמו לי
(לא) ומר בני אסראיל קאילא יכון הד̇א דהן מסח אלקדס לי לאג̇יאלכם
(לב) עלי בדן אנסאן לא ידהן מנה ובהיאתה לא תצנעו מת̇לה וכמא הו קדס כד̇אך קדסא יכון לכם
(לג) אי אנסאן תעטר במת̇לה או ג̇על מנה עלי אג̇נבי ינקטע מן קומה
(לד) וקאל אללה למוסי כ̇ד̇ לך אצמאגא מנהא מצטכי ולאדין ולבנא אלצמוג ולבאן ד̇כי ג̇ז בג̇ז יכון
(לה) ותצנעהא בכ̇ור עטר צנעה עטאר מטריא טאהרא מקדסא
(לו) ותסחק מנהא דקיקא ותג̇על מנהא חד̇א אלשהאדה פי כ̇בא אלמחצ̇ר חית̇ אחצ̇רך ת̇ם כ̇ואץ אלאקדאס יכון לכם
(לז) ובכ̇ור אלד̇י תצנעוה בהיאתה לא תצנעו לכם קדסא יכון ללה
(לח) אי אנסאן צנע במת̇להא ליתבכ̇ר בה פינקטע מן קומה
<h3>פרק לא</h3>
(א) ת̇ם כלם אללה מוסי תכלימא
(ב) אנט̇ר קד שרפת אסם בצלאל בן אורי בן חור מן סבט יהודה
(ג) ואכמלת פיה עלמא מן ענד אללה בחכמה ופהם ובמערפה בג̇מיע אלצנאיע
(ד) וחד̇קא באלמהן בצנעה אלד̇הב ואלפצ̇ה ואלנחאס
(ה) ובכ̇רט אלג̇והר ללנט̇אם ונג̇ר אלכ̇שב ויצנע סאיר אלצנאיע
(ו) ואנא פקד צ̇ממת מעה אהליאב בן אחיסמך מן סבט דן ופי קלוב סאיר אלחכמא קד ג̇עלת אלחכמה פיצנעו ג̇מיע מא אמרתך
(ז) כ̇בא אלמחצ̇ר ואלצנדוק ללשהאדה ואלגשא אלד̇י עליה וסאיר אניה אלכ̇בא
(ח) ואלמאידה וג̇מיע אניתהא ואלמנארה אלכ̇אלצה וג̇מיע אניתהא ומד̇בח אלבכ̇ור
(ט) ומד̇בח אלצעידה וג̇מיע אניתהא ואלחוץ̇ ומקעדה
(י) ות̇יאב אלושי ות̇יאב אלקדס להרון אלאמאם ות̇יאב בניה ללאמאמה
(יא) ודהן אלמסח ובכ̇ור אלצמוג ללקדס כג̇מיע מא אמרתך יצנעוהא
(יב) ת̇ם קאל אללה למוסי קאילא
(יג) ואנת פמר בני אסראיל וקל להם אמא סבותי פאחפט̇והא לאנהא עלאמה ביני ובינכם לאג̇יאלכם לתעלמו אני אללה מקדסכם
(יד) ואחפט̇ו אלסבת פאנהא לכם מקדסה ובאד̇להא יקתל קתלא וכל מן עמל פיהא עמלא ינקטע ד̇לך אלאנסאן מן בין קומה
(טו) וד̇אך אן תצנע אלצנאיע פי סתה איאם ופי אליום אלסאבע עטלה הי סבת מקדסה ללה כל מן עמל עמלא פי יום אלסבת יקתל קתלא
(טז) וכד̇אך יחפט̇ בנו אסראיל אלסבת ויקימו בהא לאג̇יאלהם עהד אלדהר
(יז) פי מא ביני ובין בני אסראיל הי עלאמה ללדהר לאן פי סתה איאם צנע אללה אלסמאואת ואלארץ̇ ופי אליום אלסאבע עטלהא ואראחהא
(יח) ת̇ם דפע אלי מוסי חין פרג מן מכ̇אטבתה עלי ג̇בל סיני לוחי אלשהאדה לוחין אלג̇והר מכתובין בקדרה אללה
<h3>פרק לב</h3>
(א) ולמא ראי אלקום אן מוסי קד אבטא אן ינזל מן אלג̇בל תג̇וקו עלי הרון וקאלו לה קם אצנע לנא מעבודא יסיר בין ידינא פאן ד̇לך אלרג̇ל מוסי אלד̇י אצעדנא מן בלד מצר לם נעלם מא כאן מן אמרה
(ב) פקאל להם הרון פכו אשנאף אלד̇הב אלתי פי אד̇אן נסאיכם ובניכם ובנאתכם ואתוני
(ג) ופכך ג̇מיע אלקום אשנאף אלד̇הב אלתי באד̇אנהם ואתו בהא אלי הרון
(ד) פאכ̇ד̇הא מנהם ואמר מן צורהא בקאלב פצנעהא עג̇לא מסבוכא וקאלו הד̇א רבך יא אלאסראיל אלד̇י אצעדך מן בלד מצר
(ה) פלמא ראי ד̇לך הרון בנא מד̇בחא בין ידיה ונאדי וקאל ללה חג̇ גדא
(ו) ת̇ם אדלג̇ו מן גד פקרבו צואעד וד̇בחו סלאמה וג̇לסו אלקום ליאכלו וישרבו וקאמו לילעבו
(ז) פקאל אללה למוסי אמץ̇ אנזל פאן קד אפסד קומך אלד̇י אצעדתהם מן בלד מצר
(ח) וזאלו סריעא מן אלטריק אלד̇י אמרתהם בה וצנעו להם עג̇לא מסבוכא פסג̇דו לה וד̇בחו וקאלו הד̇א רבך יא אלאסראיל אלד̇י אצעדך מן בלד מצר
(ט) ת̇ם קאל לה קד עלמת אן האולי אלקום הוד̇א הם קום צעאב אלרקאב
(י) ואלאן פאן תרכתני אשתד גצ̇בי עליהם פאפניתהם וצנעת מנך אמה עט̇ימה
(יא) פאבתהל מוסי אלי אללה רבה וקאל יא רב לא ישתד גצ̇בך עלי קומך אלד̇י אכ̇רג̇תהם מן בלד מצר בקוה עט̇ימה ויד שדידה
(יב) ולא יקולו אלמצריון קאילין בשר אכ̇רג̇הם ליקתלהם פי מא בין אלג̇בל ויפניהם ען וג̇ה אלארץ̇ ארג̇ע מן שדה גצ̇בך ואצפח ען אלבליה לקומך
(יג) ואד̇כר לאברהים ואסחק ואסראיל עבידך אלד̇ין אקסמת להם באסמך וקלת אכת̇ר נסלכם ככואכב אלסמא וג̇מיע אלבלד אלד̇י קלת אעטיה לנסלכם ויחוזוה אלי אלדהר
(יד) פצפח אללה ען אלבליה אלתי קאל אן יחלהא בקומה
(טו) ת̇ם ולי מוסי ונזל מן אלג̇בל ולוחא אלשהאדה פי ידה לוחאן מכתובאן מן ג̇אנביהמא מן דאכ̇ל ומן כ̇ארג̇
(טז) ואללוחאן המא צנעה אללה ואלכתאב הו כתאב אללה מחפור עליהמא
(יז) פסמע יהושע צות אלקום פי תג̇ליבהם פקאל למוסי צות חרב פי אלעסכר
(יח) ת̇ם קאל ליס צות ידל עלי ט̇פר ולא צות ידל עלי הזימה בל צות צ̇וצ̇א אנא סאמע
(יט) פלמא קרב מן אלעסכר ראי אלעג̇ל ואלטבול פאשתד גצ̇ב מוסי פטרח אללוחין מן ידיה וכסרהמא תחת אלג̇בל
(כ) ת̇ם אכ̇ד̇ אלעג̇ל אלד̇י צנעוה פאחרקה באלנאר וברדה באלמברד אלי אן דק וד̇ראה עלי וג̇ה אלמא וסקא בני אסראיל אבאחה
(כא) וקאל מוסי להרון מא צנע בך האולי אלקום אד̇ ג̇לבת עליהם כ̇טיה עט̇ימה
(כב) קאל לא ישתד גצ̇ב סידי אנת עארף באלקום אנהם שרירון
(כג) פקאלו לי אצנע לנא מעבודא יסיר בין ידינא פאן ד̇לך אלרג̇ל מוסי אלד̇י אצעדנא מן בלד מצר לם נעלם מא כאן מן אמרה
(כד) פקלת להם אנט̇רו למן ד̇הב פפכוה ואתוני בה פטרחתה פי אלנאר פכ̇רג הד̇א אלעג̇ל
(כה) פלמא ראי מוסי אלקום אנהם מכשופון אד̇ כשף הרון ד̇וי אלשין מן מקאומיהם
(כו) ווקף מוסי בבאב אלעסכר פקאל מן ללה יקבל אלי פאג̇תמע אליה ג̇מיע בני לוי
(כז) פקאל להם כד̇א קאל אללה אלאה אסראיל יתקלד כל רג̇ל מנכם סיפה עלי ורכה ואמצ̇ו וארג̇עו מן באב אלי באב פי אלעסכר ויקתל כל רג̇ל חתי אכ̇אה וצאחבה וקארבה
(כח) פצנע בנו לוי כמא אמרהם מוסי פוקע מן אלקום פי ד̇לך אליום שביה בת̇לת̇ה אלאף רג̇ל
(כט) וקאל מוסי אכמלו אליום ואג̇בכם ללה כל רג̇ל חתי באבנה ואכ̇יה ותחל עליכם אליום ברכה
(ל) ולמא כאן מן גד קאל מוסי ללקום אנתם אכ̇טאתם כ̇טיה עט̇ימה ואלאן אצעד אלי אללה לעל אסתגפרה ען כ̇טיתכם
(לא) ורג̇ע מוסי אלי אללה וקאל יא רב קד אכ̇טא האולי אלקום כ̇טיה כבירה וצנעו להם מעבודא מן ד̇הב
(לב) ואלאן אן גפרת כ̇טיתהם ואלא פאמחני מן דיואנך אלד̇י כתבתה פאסתריח
(לג) פקאל אללה למוסי אלד̇י אכ̇טא לי אמחוה מן דיואני
(לד) ואלאן אמץ̇ סיר אלקום אלי אלמוצ̇ע אלד̇י קלתה לך והוד̇א מלאכי יציר בין ידיהם ופי יום מטאלבתי אטאלבהם בכ̇טיתהם
(לה) פצדם אללה מן אלקום עלי מא אצטנעו אלעג̇ל אלד̇י צנעה הרון
<h3>פרק לג</h3>
(א) ת̇ם קאל אללה למוסי אמץ̇ אצעד מן ההונא אנת ואלקום אלד̇ין אצעדתהם מן בלד מצר אלי אלבלד אלד̇י אקסמת לאברהים ואסחק ויעקוב קאילא לנסלכם אעטיה
(ב) ואבעת̇ בין ידיך מלאכא אטרד בה אלכנעאניין ואלאמוריין ואלחתיין ואלפרזיין ואלחויין ואליבוסיין
(ג) אלי בלד יפיץ̇ אללבן ואלעסל פאני לא אצעד נורי פי מא בינכם לאנכם קום צעאב אלרקאב כילא אפניכם פי אלטריק
(ד) למא סמע אלקום הד̇א אלכ̇בר אלסו פחזנו ולם יג̇על כל רג̇ל זיה עליה
(ה) קאל אללה למוסי קל לבני אסראיל אנכם קום צעאב אלרקאב פלו אני אצעד נורי פי מא בינכם טרפה ואחדה לאפניתכם ואלאן אדימו נזע זיהם ענכם חתי אערפכם מא אצנע בכם
(ו) פדאם בנו אסראיל עלי נזע זיהם פי ג̇בל חריב
(ז) וכאן מוסי יאכ̇ד̇ אלכ̇בא פיצ̇רבה כ̇ארג̇ אלעסכר בעידא מנה ויסמיה כ̇בא אלמחצ̇ר וכאן כל מן טלב אללה יכ̇רג̇ אלי כ̇בא אלמחצ̇ר אלד̇י כארג̇ אלעסכר
(ח) וכאן מוסי אד̇א כ̇רג̇ אלי אלכ̇בא יקום ג̇מיע אלנאס וינתצב כל רג̇ל עלי באב כ̇באה וילתפתון ורא מוסי אלי דכ̇ולה אלכ̇בא
(ט) וכאן מוסי אד̇א דכ̇ל אלכ̇בא ינזל עמוד אלגמאם ויקף עלי באב אלכ̇בא ויכלם אללה מוסי
(י) פאד̇א ראי ג̇מיע אלקום עמוד אלגמאם ואקפא עלי באב אלכ̇בא קאמו אג̇מעין פסג̇ד כל רג̇ל עלי באב כ̇באיה
(יא) ויתכלם אללה מע מוסי שפאהא כמא יכלם אלמר צאחבה וירג̇ע אלי אלעסכר וכאן כ̇אדמה יהושע בן נון שאבא לא יזול מן אלכ̇בא
(יב) ת̇ם קאל מוסי ללה אנת עאלם באנך קלת לי אצעד האולי אלקום ואנת פלם תערפני במן תבעת̇ מעי ואנת פקד קלת לי אני קד שרפת אסמך ווג̇דת חט̇אא ענדי
(יג) פאלאן אן וג̇דת חט̇אא ענדך ערפני סירך חתי אערף בך לכי אג̇ד חט̇אא ענדך ואנט̇ר לשעבך הד̇ה אלאמה
(יד) קאל לה נורי יסיר מעך אלי אן אקרך
(טו) קאל לה אן לם יסר נורך מענא מן אלאן פלא תצעדנא מן ההנא
(טז) במא ד̇א יערף באני קד וג̇דת חט̇אא ענדך אנא וקומך אליס במצ̇י נורך מענא פנכון אנא וקומך מתשרפין אכ̇תר מן ג̇מיע אלקום אלד̇ין עלי וג̇ה אלארץ̇
(יז) קאל אללה למוסי הד̇א אלכלאם אלד̇י קלת אצנעה איצ̇א לאנך וג̇דת חט̇אא ענדי ושרפת אסמך
(יח) קאל ארני אלאן וקארך
(יט) קאל לה אנא אמר בג̇מיע נורי בין ידיך ואנאדי באסמי בחצ̇רתך וארוף עלי מן ארוף וארחם למן ארחם
(כ) וקאל לה איצ̇א לא תסתטיע אן תנט̇ר אול נורי לאנה לא יראה אנסאן פיחיי
(כא) קאל לה אללה פהוד̇א מוצ̇ע ענדי אנתצב עלי אלצואן
(כב) פאד̇א מר בך נורי צירתך פי נקור אלצואן וט̇ללת בסחאבי עליך חתי יג̇וז אולה
(כג) ת̇ם אזיל סחאבי חתי תנט̇ר אואכ̇ר נורי ואואילה לא תרא
<h3>פרק לד</h3>
(א) ת̇ם קאל אללה למוסי אנחת לך לוחי ג̇והר כאלאולין אכתב עליהמא אלכלמאת אלתי כאנת עלי אללוחין אלאולין אללד̇ין כסרתהמא
(ב) וכן מהיא ללגדאה ואצעד פי אלגדאה אלי ג̇בל סיני וקף לי ת̇ם עלי ראס אלג̇בל
(ג) ורג̇ל לא יצעד מעך ולא ירא אנסאן פי שי מן אלג̇בל חתי אלגנם ואלבקר לא ירעון מקאבלה
(ד) פנחת מוסי לוחי אלג̇והר כאלאואלין ואדלג̇ באלגדאה וצעד אלי ג̇בל סיני כמא אמרה אללה ואכ̇ד̇ מעה אללוחין
(ה) פתג̇לי אללה פי אלגמאם ואוקף נורה מעה ת̇ם ונאדא באסם אללה
(ו) ולמא מר אללה בנורה בין ידיה נאדאה אללה אללה אלטאיק אלרחים אלרווף טויל אלמהל כת̇יר אלפצ̇ל ואלאחסאן
(ז) חאפט̇ אלפצ̇ל לאלוף גאפר אלד̇נב ואלג̇רם ואלכ̇טיה ויברי ולא יברי ומטאלב בד̇נוב אלאבא מע אלבנין ובני אלבנין ואלת̇ואלת̇ ואלרואבע
(ח) פאסרע ומוסי וכ̇ר עלי אלארץ̇ וסג̇ד
(ט) וקאל אן וג̇דת חט̇אא ענדך יא רב אד̇ יסיר נורך פי מא ביננא והם קום צעאב אלרקאב פאגפר ד̇נבנא וכ̇טיתנא ואצטפנא
(י) קאל האנא עאהד עהדא חד̇א ג̇מיע קומך אצנע אעג̇ובאת מא לם יכ̇לק מת̇להא פי ג̇מיע אלעאלם פי מא בין אלאמם פינט̇ר ג̇מיע אלקום אלד̇י אנת פי מא בינהם צנע אללה אנה מכ̇וף אלד̇י אנא צאנעה מעך
(יא) פאחפט̇ מא אנא אמרך בה אליום האנא טארד מן בין ידיך אלאמוריין ואלכנעאניין ואלחתיין ואלפרזיין ואלחויין ואליבוסיין
(יב) ואחד̇ר אן תעהד עהדא לאהל אלבלד אלד̇י אנת דאכ̇ל אליה כילא יכונו והקא פי מא בינך
(יג) בל מד̇אבחהם תנקצ̇ו דככהם תכסרו וסואריהם תג̇דעו
(יד) ולא תסג̇ד למעבוד אכ̇ר לאן אללה אסמה אלמעאקב והו יקדר עלי אן יעאקב
(טו) כילא תעהד עהדא מע אהל אלבלד פיטגון פי תבע מעבודאתהם ויד̇בחון להא וידעו בך פתאכל מן ד̇בחה
(טז) ותזוג̇ בניך מן בנאתה פתטגא בנאתה פי תבע מעבודאתהן ותטגי בניך איצ̇א
(יז) ומעבודא מסבוכא לא תצנע לך
(יח) וחג̇ אלפטיר פאחפט̇ה סבעה איאם כל פטירא כמא אמרתך פי וקת שהר אלפריך לאנך כ̇רג̇ת מן בלד מצר פי שהר אלפריך
(יט) וכל אול בטן פהו לי מא ד̇כרתה מן ג̇מיע מאשיתך מן אואיל אלבקר ואלגנם
(כ) ובכר אלחמיר פאפדה בשאה ואן לם תפדה פאקפה וג̇מיע בכור בניך אפדהם ולא תחצ̇רו בין ידי פארגא
(כא) ופי סתה איאם אכ̇דם ופי אלסאבע אסבת חתי פי וקת אלחרת̇ ואלחצאד תסבת
(כב) וחג̇ אלאסבוע תצנעה לך בכור חצאד אלחנטה וחג̇ אלג̇מע פי נהאיה אלסנה
(כג) ת̇לת̇ מראר פי אלסנה יחצ̇ר ג̇מיע רג̇אלך בין ידי אלסיד אללה אלאה אסראיל
(כד) פאני אקרץ̇ אלאמם מן בין ידיך ואוסע תכ̇מך ולא יתמני אחד ארצ̇ך אד̇א צעדת לתחצ̇ר בין ידי אללה רבך ת̇לת̇ מראר פי אלסנה
(כה) לא תד̇בח פסחי עלי כ̇מיר ולא תבית שחומה אלי אלגדאה
(כו) ואואיל בכור ארצ̇ך תאתי בהא אלי בית אללה רבך ולא תאכל לחמא מע לבן
(כז) ת̇ם קאל למוסי אכתב לך הד̇ה אלכלמאת לאני בסבבהא עהדת מעך עהדא ומע בני אסראיל
(כח) פאקאם ת̇ם ענד אללה ארבעין יומא וארבעין לילה לם יאכל טעאמא ולם ישרב מאא וכתב לה עלי אללוחין כלאם אלעהד אלעשרה כלמאת
(כט) פלמא נזל מוסי מן אלג̇בל ולוחא אלשהאדה פי ידיה פי נזולה מן אלג̇בל ומוסי לם יעלם אן קד בץ וג̇הה חין כלמה אללה
(ל) פראה הרון וסאיר בני אסראיל פאד̇א קד בץ וג̇הה פכ̇אפו אן יתקדמו אליה
(לא) ת̇ם דעא בהם מוסי פרג̇ע אליה הרון וג̇מיע אשראף אלג̇מאעה פכלמהם
(לב) ובעד ד̇לך תקדם סאיר בני אסראיל פאמרהם בג̇מיע מא קאל לה אללה פי ג̇בל סיני
(לג) פלמא פרג מן כלאמהם ג̇על עלי וג̇הה ברקעא
(לד) וכאן אד̇א דכ̇ל מוסי בין ידי אללה ליכ̇אטבה ינזע אלברקע אלי כ̇רוג̇ה ת̇ם יכ̇רג̇ ויכלם בג̇מיע מא יומר בה
(לה) חתי ינט̇ר ג̇מיעהם וג̇הה אנה קד בץ חתי ירד אלברקע עלי וג̇הה אלי וקת דכ̇ולה ליכ̇אטבה
<h3>פרק לה</h3>
(א) ת̇ם ג̇וק מוסי ג̇מעאה בני אסראיל וקאל להם הד̇ה אלאמור אלתי אמר אללה אן תצנעוהא
(ב) פי סתה איאם תצנע אלצנאיע ופי אליום אלסאבע יכון לכם קדסא עטלה הי סבת ללה מן עמל פיהא עמלא יקתל
(ג) לא תשעלו אלנאר פי ג̇מיע מסאכנכם פי יום אלסבת
(ד) ת̇ם קאל מוסי לג̇מאעה בני אסראיל קאילא הד̇א אלאמר אלד̇י אמר אללה קאילא
(ה) כ̇ד̇ו מן ענדכם ברפיעה ללה כל מן סכ̇ת נפסה יאתי ברפיעה מן ד̇הב ופצ̇ה ונחאס
(ו) ואסמנג̇ון וארג̇ואן וצבג קרמז ועשר ומרעז
(ז) וג̇לוד כבאש אדים וג̇לוד דארש וכ̇שב אלסנט
(ח) ודהן ללאצ̇אה ואטיאב לדהן אלמסח ולבכ̇ור אלצמוג
(ט) וחג̇ארה אלבלור וחג̇ארה אלנט̇אם ללצדרה ואלבדנה
(י) וכל חכים קלב פיכם יג̇ו ויצנעו ג̇מיע מא אמר אללה בה
(יא) אלמסכן וכ̇באה וגטאה ושט̇ט̇ה ותכ̇אתג̇ה ואמהאג̇ה ועמדה וקואעדה
(יב) ואלצנדוק ודהוקה ואלגשא ואלסג̇ף
(יג) ואלמאידה ודהוקהא וג̇מיע אניתהא ואלכ̇בז אלמוג̇ה
(יד) ומנארה אלאצ̇אה ואניתהא וסרג̇הא ודהן אלאצ̇אה
(טו) ומד̇בח אלבכ̇ור ודהוקה ודהן אלמסח ובכ̇ור אלצמוג וסתר באב אלמסכן
(טז) ומד̇בח אלצעידה ואלסרד אלנחאס אלד̇י לה ודהוקה וג̇מיע אניתה ואלחוץ̇ ומקעדה
(יז) וקלוע אלצראדק ועמדה וקואעדה וסתר באבה
(יח) ואותאד אלמסכן ואלצראדק ואטנאבהא
(יט) ות̇יאב אלושי ללכ̇דמה פי אלקדס ות̇יאב אלקדס להרון אלאמאם ות̇יאב בניה ללאמאמה
(כ) ת̇ם כ̇רג̇ ג̇מאעה בני אסראיל מן בין ידי מוסי
(כא) ואתו כל רג̇ל במא ראי ראיה וכל מן סכ̇ת נפסה אתו ברפיעה אללה לצנעה כ̇בא אלמחצ̇ר וג̇מיע עמלה ות̇יאב אלקדס
(כב) אתי בד̇לך אלרג̇אל מע אלנסא ומן כאן סכ̇ת נפסה מנהם אתי חתי בדסתינאק ושנף וכ̇אתם וחקאב וסאיר אניה אלד̇הב וכל מן עזל עזלה מן ד̇הב ללה
(כג) וכל רג̇ל אן וג̇ד ענדה אסמנג̇ון וארג̇ואן וצבג קרמז ועשר ומרעז וג̇לוד כבאש אדים וג̇לוד דארש אתי בהא
(כד) וכל מן רפע רפיעה פצ̇ה ונחאס אתי ברפיעה ללה וכל מן וג̇ד ענדה כ̇שב אלסנט לג̇מיע צנעה אלעמל אתי בה
(כה) וכל אמראה בצירה באן תגזל בידהא אתין מגזולא באלאסמאנג̇ון ואלצבג קרמז ואלעשר
(כו) וכל אמראה בלג מן בצרהא גזלן אלמרעזי
(כז) ואלאשראף אתו בחג̇ר אלבלור וחג̇ארה אלנט̇אס ללצדרה ואלבדנה
(כח) ואלאטיאב ואלדהן ללאצ̇אה ודהן אלמסח ובכ̇ור אלצמוג
(כט) כד̇אך כל רג̇ל ומראה סכ̇ת אנפסהם אן יאתו בשי לג̇מיע אלצנאעה אלתי אמר אללה אן תצנע ביד מוסי אתו בה בנו אסראיל תברעא ללה
(ל) ת̇ם קאל מוסי לבני אסראיל אנט̇רו אן אללה קד שרף אסם בצלאל בן אורי בן חור מן סבט יהודה
(לא) ואכמל פיה עלמא מן ענד אללה בחכמה ופהם ומערפה בג̇מיע אלצנאיע
(לב) וחד̇קא באלמהן בצנאעה אלד̇הב ואלפצ̇ה ואלנחאס
(לג) וכ̇רט חג̇ארה אלג̇והר ללנט̇אם ונג̇ר אלכ̇שב ועמל סאיר צנאיע אלמהן
(לד) ואלתעלים ג̇על פי קלבה הו ואהליאב בן אחיסמך מן סבט דן
(לה) אכמל פי קלובהמא אלחכמה אן יצנעא כל צנעה אסתאד̇ וחאד̇ק וראקם פי אלאסמאנג̇ון ואלארג̇ואן ואלצבג אלקרמז ואלעשר והאיך פהמא צאנעא כל צנעה וחאד̇קאן באלמהן
<h3>פרק לו</h3>
(א) פליצנעא בצלאל ואהליאב וכל רג̇ל חכים קלב אלד̇י ג̇על אללה פיהם חכמה ופהמא אן יערפו ויעמלו ג̇מיע צנעה עמל אלקדס כמא אמר בה אללה
(ב) ת̇ם נאדי בהמא ובסאיר אלחכמא אלד̇ין ג̇על אללה אלחכמה פי קלובהם כל מן ראי ראיה אן יתקדם אלי אלצנאעה ליעמלהא
(ג) פקבצ̇ו מן בין ידי מוסי ג̇מיע אלרפיעה אלתי ג̇או בהא בנו אסראיל לצנעה עמל אלקדס לתעמל מנהא ועאד אלקום יאתונה בבראעה פי כל גדאה
(ד) חתי אתי ג̇מיע אלחכמא אלצאנעין ג̇מיע צנעה אלקדס כל רג̇ל מן פן צנעתה אלד̇ין יצנעוהא
(ה) פקאלו למוסי הוד̇א אלקום מכת̇רון אן יאתו באפצ̇ל מן כפאיה עמל ואלצנעה אלתי אמר אללה אן תעמל
(ו) פאמר מוסי פנודי בצות פי אלעסכר יקול כל רג̇ל ומראה לא יאת בשי בעד הד̇א מן רפיעה אלקדס פאנקטע אלקום מן אלמג̇י בשי
(ז) וכאן מא אתי בה כפאיה לג̇מיע אלצנעה אן תעמל מנהא ופצ̇לא
(ח) פצנע כל חכים מן אלצנאע נפס אלמסכן עשר אשקאק מן עשר משזור ואסמאנג̇ון וארג̇ואן וצבג קרמז צורא צנעה חאד̇ק צנעהא
(ט) טול כל שקה ת̇מאן ועשרון ד̇ראעא וערצ̇הא ארבע אד̇רע מסאחה ואחדה לג̇מיע אלשקאק
(י) וכ̇יט כ̇מס אשקאק ואחדה מע אכ̇רי וכ̇מס אשקאק ואחדה מע אכ̇רי
(יא) וצנע ערי מן אסמנג̇ון פי חאשיה אלשקה אלואחדה פי אלטרף אלמולף וכד̇לך צנע פי חאשיה אלשקה אלטרפיה אלמולפה אלת̇אניה
(יב) כ̇מסון ערוה צנעהא פי אלשקה אלואחדה וכ̇מסון ערוה צנעהא פי טרף אלשקה אלמולפה אלת̇אניה ואלערי מתקאבלה ואחדה באזא אלאכ̇רי
(יג) וצנע כ̇מסין שט̇ה מן ד̇הב וולף אלאשקאק ואחדה אלי אכ̇רי באלשט̇ט̇ פצאר אלמסכן ואחדא
(יד) וצנע אשקאקא מן מרעזי כ̇באא עלי אלמסכן אחדי עשר שקה צנעהא
(טו) טול כל שקה ת̇לת̇ון ד̇ראעא וערצ̇הא ארבע אד̇רע מסאחה ואחדה לאחדי עשר שקה
(טז) וכ̇יט אלכ̇מס אשקאק עלי חדה ואלסת שקאק עלי חדה
(יז) וצנע כ̇מסין ערוה פי חאשיה אלשקה אלואחדה אלטרפיה אלמולפה ואיצ̇א כ̇מסין ערוה פי טרף אלשקה אלמולפה אלת̇אניה
(יח) וצנע כ̇מסין שט̇ה מן נחאס ליולף אלכ̇בא ויציר ואחדא
(יט) וצנע גטאא ללכ̇בא מן ג̇לוד כבאש אדים וגטאא מן ג̇לוד דארש מן פוקה
(כ) וצנע אלתכ̇אתג̇ ללמסכן מן כ̇שב אלסנט קאימה
(כא) עשר אד̇רע טול כל תכתג̇ה וד̇ראע ונצף ערצ̇הא
(כב) ולהא ציראן מלסנאן אחדהמא באזא אלאכ̇ר כד̇אך צנע בג̇מיע תכ̇אתג̇ אלמסכן
(כג) פצנע אלתכ̇אתג̇ ללמסכן עשרין תכ̇תג̇ה מן ג̇הה מהב אלג̇נוב
(כד) וארבעון קאעדה מן פצ̇ה צנעהא תחת אלעשרין תכ̇תג̇ה קאעדתאן תחת כל תכ̇תג̇ה לציריהא וקאעדתאן תחת כל תכ̇תג̇ה לציריהא
(כה) ולג̇אנב אלמסכן אלת̇אני מן ג̇הה מהב אלשמאל צנע עשרין תכ̇תג̇ה
(כו) וארבעין קאעדה מן פצ̇ה קאעדתאן תחת כל תכ̇תג̇ה
(כז) ולמוכ̇ר אלמסכן פי אלגרב צנע סת תכ̇אתג̇
(כח) ותכ̇תג̇תאן צנעהמא לרכני אלמסכן פי אלזאויתין
(כט) פצארת מעתדלה מן אספל וג̇מיעא צארת מעתדלה מן פוקה בחלקה ואחדה כד̇אך צנע ללזאויתין כלתיהמא
(ל) פצארת תימאן תכ̇אתג̇ וקואעדהא מן פצ̇ה סת עשרה קאעדה קאעדתאן תחת כל תכ̇תג̇ה
(לא) וצנע אמהאג̇א מן כ̇שב אלסנט כ̇מסה לתכ̇אתג̇ ג̇אנב אלמסכן אלואחד
(לב) וכ̇מסה אמאהג̇ לתכ̇אתג̇ ג̇אנב אלמסכן אלת̇אני וכ̇מסה אמהאג̇ לתכ̇אתג̇ ג̇אנב אלמסכן פי מוכ̇רה גרבא
(לג) וצנע אלמהג̇ אלואסט מנהא נאפד̇א פי ג̇וף אלתכ̇אתג̇ מן אלטרף אלי אלטרף
(לד) וגשא אלתכ̇אתג̇ בד̇הב וצנע חלקהא מן ד̇הב מכאנא ללאמהאג̇ וגשא אלאמהאג̇ איצ̇א בד̇הב
(לה) וצנע אלסג̇ף מן אסמאנג̇ון וארג̇ואן וצבג קרמז ועשר משזור צנעה חאד̇ק צורא צנעה
(לו) וצנע לה ארבעה עמד מן סנט וגשאהא בד̇הב וזראפינהא מן ד̇הב וצאג להא ארבע קואעד מן פצ̇ה
(לז) וצנע סתרא לבאב אלכ̇בא מן אסמנג̇ון וארג̇ואן וצבג קרמז ועשר משזור צנעה ראקם
(לח) ועמדה כ̇מסה וזראפינהא וגשא רוסהא וטלאהא ד̇הבא וקועדהא כ̇מס מן נחאס
<h3>פרק לז</h3>
(א) וצנע בצלאל אלצנדוק מן כ̇שב אלסנט ד̇רעאן ונצף טולה וד̇ראע ונצף ערצ̇ה וד̇ראע ונצף סמכה
(ב) וגשאה בד̇הב כ̇אלץ מן דאכ̇ל ומן כ̇ארג̇ וצנע לה זיג̇א מן ד̇הב מסתדירא
(ג) וצאג לה ארבע חלק מן ד̇הב וג̇עלהא פי ארבע ג̇האתה חלקתין פי ג̇אנבה אלואחד וחלקתין פי ג̇אנבה אלת̇אני
(ד) וצנע דהוקא מן כ̇שב אלסנט וגשאהא בד̇הב
(ה) ואדכ̇ל אלדהוק פי אלחלק עלי ג̇אנבי אלצנדוק ליחמל בהא
(ו) וצנע אלגשא מן ד̇הב כ̇אלץ ד̇ראעאן ונצף טולה וד̇ראע ונצף ערצ̇ה
(ז) וצנע כרובין מן ד̇הב מצמתין צנעהמא מן טרפי אלגשא
(ח) כרוב ואחד מן הד̇א אלטרף וכרוב ואחד מן הד̇א אלטרף מן אלגשא צנעהמא ענד טרפיה
(ט) וכאן אלכרובאן באסטי אג̇נחתהמא אלי פוק מט̇ללין בהא עלי אלגשא ווג̇וההמא אלואחד אלי אלאכ̇ר ואלי אלגשא כאנת וג̇וההמא
(י) וצנע אלמאידה מן כ̇שב אלסנט ד̇ראעאן טולהא וד̇ראע ערצ̇הא וד̇ראע ונצף סמכהא
(יא) וגשאהא בד̇הב כ̇אלץ וצנע להא זיג̇א מן ד̇הב מסתדירא
(יב) וצנע להא חאפה מקדאר קבצ̇ה מסתדירא וצנע זיג̇א מן ד̇הב לחאפתהא מסתדירא
(יג) וצאג להא ארבע חלק פי אלארבע ג̇האת אלתי באזא ארבע ארג̇להא
(יד) אמאם אלחאפה כאנת אלחלק מכאנא ללדהוק לתחמל בהא אלמאידה
(טו) וצנע אלדוהק מן כ̇שב אלסנט וגשאהא בד̇הב לתחמל בהא אלמאידה
(טז) וצנע אלאניה אלתי עליהא אלקצאע ואלדרוג̇ ואלמלאעק ואלמדאהן אלתי תגשא בהא מן ד̇הב כ̇אלץ
(יז) וצנע אלמנארה מן ד̇הב כ̇אלץ מצמתה צנעהא ארג̇להא וקצבאתהא וג̇אמאתהא ותפאפיחהא וסואסנהא מנהא כאנת
(יח) וסת קצבאת כ̇ארג̇את מן ג̇אנביהא ת̇לת̇ קצבאת מן ג̇אנבהא אלאימן ות̇לת̇ קצבאת מן ג̇אנבהא אלאיסר
(יט) ת̇לת̇ ג̇אמאת מלוזאת פי כל קצבה ותפאחה וסוסנה כד̇אך צנע לסת אלקצבאת אלכיארג̇את מנהא
(כ) ופי נפס אלמנארה ארבע ג̇אמאת מלוזאת ותפאפיחהא וסואסנהא
(כא) ותפאחה תחת כל קצבתין מנהא לסת אלקצבאת אלכ̇ארג̇את מנהא
(כב) תפאפיחהא וקצבאתהא מנהא כאנת וכלהא מצמתה ואחדה מן ד̇הב כ̇אלץ
(כג) וצנע להא סבעה סרג̇ וכלבאתהא ומג̇אמרהא מן ד̇הב כ̇אלץ
(כד) מן בדרה ד̇הב כ̇אלץ צנעהא וג̇מיע אניתהא
(כה) וצנע מד̇בח אלבכ̇ור מן כ̇שב אלסנט טולה ד̇ראע וערצ̇ה ד̇ראע מרבעא וסמכה ד̇ראעא וארכאנה מנה
(כו) וגשאה בד̇הב כ̇אלץ סטחה וחיטאנה מסתדירא וארכאנה וצנע לה זיג̇א מן ד̇הב מסתדירא
(כז) וחלקתאן מן ד̇הב צנעהמא לה תחת זיג̇ה פי ג̇התיה כד̇אך עלי ג̇אנביה מכאנא ללדהוק ליחמל בהא
(כח) וצנע אלדהוק מן כ̇שב אלסנט וגשאהא בד̇הב
(כט) וצנע דהן אלמסח מקדסא ובכ̇ור אלצמוג מטהרא צנעה עטאר
<h3>פרק לח</h3>
(א) וצנע מד̇בח אלצעידה מן כ̇שב אלסנט טולה כ̇מס אד̇רע וערצ̇ה כ̇מס אד̇רע מרבעא וסמכה ת̇לת̇ אד̇רע
(ב) וצנע ארכאנה פי ארבע זואיאה מנה כאנת ארכאנה וגשאה בנחאס
(ג) וצנע ג̇מיע אניתה אלצנאן ואלמג̇אריף ואלכראניב ואלמנאשל ואלמג̇אמר ג̇מיע ד̇לך מן נחאס
(ד) וצנע ללמד̇בח סרדא עלי צנעה שבכה מן נאחס דון שרג̇בה מן אספל אלי נצפה
(ה) וצאג ארבע חלק פי אלארבעה אטראף לסרד אלנחאס מכאנא ללדהוק
(ו) וצנע אלדהוק מן כ̇שב אלסנט וגשאהא בנחאס
(ז) ואדכ̇להא פי אלחלק עלי ג̇אנבי אלמד̇בח ליחמל בהא אלואחא מג̇ופה צנעה
(ח) וצנע אלחוץ̇ ומקעדה מן נחאס מן מראיא אלנסא אלמתג̇ישאת אלי באב כ̇בא אלמחצ̇ר
(ט) וצנע צראדק אלמסכן מן ג̇הה מהב אלג̇נוב קלוע אלצראדק מן עשר משזור מאיה ד̇ראעא
(י) ועמדהא עשרון וקואעדהא עשרון מן נחאס וזרפין אלעמד וטלאהא פצ̇ה
(יא) ומן ג̇הה אלשמאל מאיה ד̇ראעא ועמדהא עשרון וקואעדהא עשרון מן נחאס וזראפין אלעמד וטלאהא פצ̇ה
(יב) ומן ג̇הה אלגרב קלוע טולהא כ̇מסון ד̇ראעא ועמדהא עשרה וקואעדהא עשר וזראפין אלעמד וטלאהא פצ̇ה
(יג) ומן ג̇הה אלשרק כ̇מסון ד̇ראעא
(יד) מנהא קלוע כ̇מס עשרה ד̇ראעא ללכס ועמדהא ת̇לאת̇ה וקואעדהא ת̇לת̇
(טו) וללכס אלת̇אני פיציר ימנה ויסרה לבאב אלצראדק קלוע טולהא כ̇מסה עשר ד̇ראעא ועמדהא ת̇לת̇ה וקואעדהא ת̇לת̇
(טז) וג̇מיע קלוע אלצראדק מסתדירא מן עשר משזור
(יז) וג̇מיע קואעד עמדהא מן נחאס וזראפין אלעמד וטלאהא פצ̇ה וגשא רווסהא איצ̇א פצ̇ה כמא אן ג̇מיעהא מטליה פצ̇ה
(יח) וסתר באב אלצראדק צנעה ראקם מן אסמאנג̇ון וארג̇ואן וצבג קרמז ועשר משזור טולה עשרון ד̇ראעא ורפעה אלד̇י הו ערצ̇ה כ̇מס אד̇רע באזא קלוע אלצראדק
(יט) ועמדהא ארבעה וקואעדהא ארבע מן נחאס וזרפינהא פצ̇ה וגשא רווסהא וטלאהא פצ̇ה
(כ) וג̇מיע אותאד אלמסכן ואלצראדק מסתדירא מן נחאס
(כא) והד̇א עדד מא דכ̇ל פי אלמסכן מסכן אלשהאדה אלד̇י עד באמר מוסי וחמל אלליואניין עלי יד איתמר בן הרון אלאמאם
(כב) אלד̇י צנעה בצלאל בן אורי בן חור מן סבט יהודה עלי ג̇מיע מא אמר אללה בה מוסי
(כג) ומעה אהליאב בן אחיסמך מן סבט דן אסתאד̇ חאד̇ק וראקם פי אלאסמאנג̇ון ואלארג̇ואן וצבג קרמז ואלעשר
(כד) אמא כל אלד̇הב אלד̇י עמל פי אלצנאעה לג̇מיע צנאיע אלקדס פכאן ג̇מלה ד̇הב אלרפיעה תסע ועשרין בדרה וסבע מאיה ות̇לת̇ין מת̇קאלא במת̇קאל אלקדס
(כה) ואמא אלפצ̇ה פכאן מא חצל מן מעדודי אלג̇מאעה מאיה בדרה ואלף וסבע מאיה וכ̇מסה וסבעין מת̇קאלא במת̇קאל אלקדס
(כו) מן שקה לכל ג̇מג̇מה וזנהא נצף מת̇קאל במת̇קאל אלקדס מן כל מן ג̇אז עליה אלעדד מן אבן עשרין סנה פצאעדא לסת מאיה אלף ות̇לת̇ה אלף וכ̇מס מאיה וכ̇מסין
(כז) פכאן מן אלמאיה בדרה אלורק מא יצאג מנהא קואעד אלקדס וקואעד אלסג̇ף וד̇לך מאיה קאעדה מן מאיה בדרה כל קאעדה מן בדרה
(כח) ואלאלף ואלסבע מאיה ואלכ̇מסה ואלסבעון מת̇קאלא צנע מנהא זראפין אלאעמדה וגשא רווסהא וטלאהא
(כט) ואמא נחאס אלעזל פבלג סבעין קנטארא ואלפין וארבע מאיה מת̇קאלא
(ל) פצנע מנה קואעד באב כ̇בא אלמחצ̇ר ומד̇בח אלנחאס וסרד אלנחאס אלד̇י לה וג̇מיע אניתה
(לא) וקואעד אלצרארק מסתדירא וקואעד באבה וג̇מיע אותאד אלמסכן ואותאד אלצראדק מסתדירא
<h3>פרק לט</h3>
(א) ומן אלאסמנג̇ון ואלארג̇ואן ואלצבג קרמז צנעו ת̇יאב ושי ללכ̇דמה פי אלקדס וצנעו ת̇יאב אלקדס אלד̇י להרון כמא אמר אללה מוסי
(ב) וצנע אלצדרה מן ד̇הב ואסמנג̇ון וארג̇ואן וצבג קרמז ועשר משזור
(ג) וד̇לך באן ארקו צפאיח אלד̇הב ת̇ם קצ̇והא סלוכא וגזלוה מע אלאסמנגון ואלארג̇ואן וצבג אלקרמז ואלעשר צנעה חאד̇ק
(ד) וצנעו לה ג̇יבין מכ̇יטין כ̇אטוהמא פי טרפיה
(ה) ושפשג̇ אלד̇י עליה מת̇לה כצנעתה מן ד̇הב ואסמאנג̇ון וארג̇ואן וצבג קרמז ועשר משזור כמא אמר אללה מוסי
(ו) וצנעו חג̇רי אלבלור יחיט בהמא עיון אלד̇הב מנקוש עליהמא כנקש אלכ̇אתם אסמא בני אסראיל
(ז) וצירוהמא פי ג̇יבי אלצדרה חג̇רי ד̇כר לבני אסראיל כמא אמר אללה מוסי
(ח) וצנע אלבדנה צנעה חאד̇ק כצנעה אלצדרה מן ד̇הב ואסמאנג̇ון וארג̇ואן וצבג קרמז ועשר משזור
(ט) וכאנת אד̇ צנעוהא מרבעה מטויה שבר טולהא ושבר ערצ̇הא
(י) ונט̇מו פיהא ארבעה סטור חג̇ארה ג̇והר אלסטר אלאול יאקות אחמר וזמרד ואצפר
(יא) ואלסטר אלת̇אני כחלי ומהא וברהמאן
(יב) ואלסטר אלת̇אלת̇ ג̇זע וסבג̇ ופירוזג̇
(יג) ואלסטר אלראבע אלאזרק ובלור ויסף ויחיט בהא עיון ד̇הב פי נט̇אמהא
(יד) ועלי אלחג̇ארה אסמא בני אסראיל לאנהא את̇נתא עשר באזא אסמאיהם כנקש אלכ̇אתם אסם כל ואחד כד̇אך עלי חג̇רה לאת̇ני עשר סבטא
(טו) וצנעו פי אלבדנה סלסלתין מעתדלתין צנעה אלצ̇פר מן ד̇הב כ̇אלץ
(טז) וצנעו עיון אלד̇הב פג̇עלו אלחלקתין פי טרפי אלבדנה
(יז) ועלקו אלצ̇פירתין אלד̇הב פי אלחלקתין פי טרפי אלבדנה
(יח) וטרפי אלצ̇פירתין אלאכ̇רתין עלקוהמא פי אלעיון אלת̇י ג̇עלוהא עלי ג̇יבי אלצדרה מן מקדמהא
(יט) וצנעו איצ̇א חלקתין מן ד̇הב פצירוהמא פי חאשיתהא אלתי אלי ג̇אנב אלצדרה מן דאכ̇ל
(כ) וצנעו איצ̇א חלקתין מן ד̇הב פג̇עלוהמא באזא ג̇יבי אלצדרה מן אספל מן מקדמהא אמאם תאליפהא פוק שפשג̇הא
(כא) וחבכו אלבדנה מן חלקהא אלי חלק אלצדרה בסלך אסמאנג̇ון לתכון פוק שפשג̇הא ולא יזול ענהא כמא אמר אללה מוסי
(כב) וצנע ממטר אלצדרה צנעה חאיך ג̇מלתה מן אסמאנג̇ון
(כג) וראסה פי וסטה כפם אלדרע וחאשיה תחיט בפיה לילא יתכ̇רק
(כד) וצנעו פי ד̇ילה רמאמין מן אסמאנג̇ון וארג̇ואן וצבג קרמז משזור
(כה) וצנעו ג̇לאג̇יל מן ד̇הב כ̇אלץ וג̇עלו אלג̇לאג̇יל פי מא בין אלרמאמין פי ד̇יל אלממטר מסתדירא
(כו) ג̇לג̇ל ורמאנה ג̇לג̇ל ורמאנה פי ד̇ילה מסתדירא ליכ̇דם כמא אמר אללה מוסי
(כז) וצנעו אלתואניא מן עשר צנעה חאיך להרון ולבניה
(כח) ואלעמאמה מן עשר ואלקלאנס אלפאכ̇רה מן עשר ואלסראויל מן עשר משזור
(כט) ואלזנאר מן עשר משזור ואסמאנג̇ון וארג̇ואן וצבג קרמז צנעה ראקם כמא אמר אללה מוסי
(ל) וצנעו עצאבה תאג̇ אלקדס מן ד̇הב כ̇אלץ וכתבו עליהא כתאבה כנקש אלכ̇אתם קדסא ללה
(לא) וג̇עלו עליה אלאסמאנג̇ון ליג̇על עלי אלעמאמה מן פוק כמא קאל אללה למוסי
(לב) פכמל ג̇מיע עמל אלמסכן כ̇בא אלמחצ̇ר ולמא צנע בנו אסראיל כג̇מיע מא אמר אללה מוסי
(לג) אתו באלמסכן אלי מוסי ואלכ̇בא וג̇מיע אניתה שט̇ט̇ה ותכ̇אתג̇ה ואמהאג̇ה ועמדה וקואעדה
(לד) ואלגטא אלג̇לוד אלכבאש אלאדים ואלגטא אלג̇לוד אלדארש ואלסג̇ף אלמסתור
(לה) וצנדוק אלשהאדה ודהוקה וגשאה
(לו) ואלמאידה וג̇מיע אניתהא ואלכ̇בז אלמוג̇ה
(לז) ואלמנארה אלכ̇אלצ̇ה וסרג̇הא סרג̇ אלנצ̇וד וג̇מיע אניתהא ודהן אלאצ̇אה
(לח) ואלמד̇בח אלד̇הב ודהן אלמסח ובכ̇ור אלצמוג וסתר באב אלכ̇בא
(לט) ואלמד̇בח אלנחאס ואלסרד אלנחאס אלד̇י לה ודהוקה וג̇מיע אניתה ואלחוץ̇ ומקעדה
(מ) וקלוע אלצראדק ועמדה וקואעדה וסתר באבה ואטנאבה ואותאדה וסאיר אניה עמל אלמסכן לכ̇בא אלמחצ̇ר
(מא) ות̇יאב אלושי ללכ̇דמה פי אלקדס ות̇יאב אלקדס להרון אלאמאם ות̇יאב בניה ללאמאמה
(מב) כג̇מיע מא אמר אללה בה מוסי כד̇אך צנעו בנו אסראיל ג̇מיע אלעמל
(מג) פלמא ראי מוסי ג̇מיע אלצנעה פאד̇א בהם צנעוהא כמא אמר אללה בארך עליהם מוסי
<h3>פרק מ</h3>
(א) ת̇ם כלם אללה מוסי תכלימא
(ב) פי אלשהר אלאול פי אול יום מנה אנצב מסכן כ̇בא אלמחצ̇ר
(ג) וציר פיה צנדוק אלשהאדה ואסתר עליה אלסג̇ף
(ד) ת̇ם אדכ̇ל אלמאידה וצף צפיהא ת̇ם אדכ̇ל אלמנארה ואסרג̇ סרג̇הא
(ה) ת̇ם אג̇על מד̇בח אלד̇הב ללבכ̇ור בין ידי צנדוק אלשהאדה וציר אלסתר לבאב אלמסכן
(ו) ואג̇על מד̇בח אלקראבין בין ידי כ̇בא אלמחצ̇ר
(ז) ת̇ם אג̇על אלחוץ̇ בין כ̇בא אלמחצ̇ר ואלמד̇בח ואג̇על פיה מאא
(ח) ת̇ם אצ̇רב אלצראדק מסתדירא ועלק סתר באבה
(ט) ת̇ם כ̇ד̇ מן דהן אלמסח ואמסח אלמסכן וג̇מיע מא פיה וקדסה וג̇מיע אניתה פיציר קדסא
(י) ואמסח איצ̇א מד̇בח אלצעיד̇ה וג̇מיע אניתה וקדסה פיציר מן כ̇ואץ אלאקדאס
(יא) ואמסח איצ̇א אלחוץ̇ ומקעדה וקדסהמא
(יב) וקדם הרון ובניה אלי באב כ̇בא אלמחצ̇ר ואגסלהם באלמא
(יג) ואלבס הרון ת̇יאב אלקדס ואמסחה וקדסה ליאם לי
(יד) וקדם בניה ואלבסהם תואניא
(טו) ואמסחהם כמא מסחת אבאהם ליאמו לי ויכון מסחהם ד̇אך להס אמאמה אלדהר לאג̇יאלהם
(טז) וצנע מוסי כג̇מיע מא אמרה אללה בה
(יז) פלמא כאן פי אלשהר אלאול מן אלסנה אלת̇אניה פי אליום אלאול מנה נצב אלמסכן
(יח) פאול מא נצבה מוסי וצ̇ע קואעדה ורכב עליהא תכ̇אתג̇ה ווצ̇ע פיה אמהאג̇ה ואוקף עמדה
(יט) ת̇ם בסט אלכ̇בא עליה וציר אלגשא עליה מן פוק כמא אמרה אללה
(כ) ת̇ם אכ̇ד̇ אלשהאדה פוצ̇עהא פי אלצנדוק וג̇על עליה אלדהוק וג̇על עליה אלגשא מן פוק
(כא) ת̇ם אדכ̇לה אלי אלמסכן ועלק אלסג̇ף אלמסתור פסתרה עליה כמא אמרה אללה
(כב) ת̇ם ג̇על אלמאידה פי כ̇בא אלמחצ̇ר פי ג̇אנב אלמסכן אלשמאלי כ̇ארג̇ אלסג̇ף
(כג) וצפף עליהא צפי כ̇בז בין ידי אללה כמא אמרה אללה
(כד) ת̇ם ציר אלמנארה פי כ̇בא אלמחצ̇ר חד̇א אלמאידה פי ג̇אנב אלמסכן אלג̇נובי
(כה) ואסרג̇ אלסרג̇ בין ידי אללה כמא אמרה אללה
(כו) ת̇ם ציר אלמד̇בח אלד̇הב פי כ̇בא אלמחצ̇ר בין ידי אלסג̇ף
(כז) ובכ̇ר עליה מן בכ̇ור אלצמוג כמא אמרה אללה
(כח) ת̇ם עלק סתר אלבאב עלי אלמסכן
(כט) וציר מד̇בח אלקראבין עלי באב כ̇בא אלמחצ̇ר וקרב עליה אלצעידה ואלהדיה כמא אמרה אללה
(ל) ת̇ם ציר אלחוץ̇ בין כ̇בא אלמחצ̇ר ואלמד̇בח וג̇על פיה מאא ללגסל
(לא) פיגסל מנה מוסי והרון ובנוה אידיהם וארג̇להם
(לב) פי דכ̇ולהם אלי כ̇בא אלמחצ̇ר ופי תקדמהם אלי אלמד̇בח יגסלוהא כמא אמרה אללה
(לג) ת̇ם צ̇רב אלצראדק חואלי אלמסכן ואלמד̇בח ועלק סתר באבה פאכמל מוסי ג̇מיע אלצנעה
(לד) ת̇ם גטא אלגמאם כ̇בא אלמחצ̇ר ונור אללה מלא אלמסכן
(לה) ולם יטק מוסי אן ידכ̇ל אלי כ̇בא אלמחצ̇ר ממא סכן עליה אלגמאם ונור אללה מלא אלמסכן
(לו) וכאן אלגמאם אד̇א ארתפע ען אלמסכן ירחל בנו אסראיל אלי ג̇מיע מראחלהם
(לז) ואן לם ירתפע לם ירחלו אלי יום ארתפאעה
(לח) לאן גמאמא מן ענד אללה עלי אלמסכן נהארא ונאר תכון פיה לילא בחצ̇רה בני אסראיל פי ג̇מיע מראחלהם
<h2>ויקרא<h2>
<h3>פרק א</h3>
(א) ת̇ם דעא אללה במוסי פכ̇אטבה אללה מן כ̇בא אלמחצ̇ר קאילא
(ב) כלם בני אסראיל קאילא אי אנסאן קרב מנכם קרבאנא ללה מן אלבהאים פמן אלגנם ואלבקר תקרבוה
(ג) אן כאן קרבאנה צעידה מן אלבקר ד̇כרא צחיחא יקרבה וליקדמה אלי באב כ̇בא אלמחצ̇ר עלי מא ירתצ̇י ענה בין ידי אללה
(ד) ויסנד ידה עלי ראסה וירצ̇י ענה ויגפר לה
(ה) ויד̇בח אלרת̇ בין ידי אללה וליקדם בנו הרון אלאימה אלדם וירשה ענד אלמד̇בח מסתדירא אלד̇י ענד באב כ̇בא אלמחצ̇ר
(ו) ויסלך̇ אלצעידה ויעצ̇הא אעצ̇אא
(ז) וישעל בנו הרון אלאמאם נארא עלי אלמד̇בח וינצ̇דו עליהא חטבא
(ח) וינצ̇ד בנו הרון אלאמאם אלאעצ̇א ואלראס ואלקצבה עלי אלחטב אלד̇י עלי אלנאר אלתי עלי אלמד̇בח
(ט) וג̇ופה ואכארעה יגסלהא באלמא ויקתר אלאמאם אלכל עלי אלמד̇בח צעידה הי קרבאן מקבול מרצ̇י ללה
(י) ואן כאן קרבאנה מן אלגנם מן אלצ̇אן או מן אלמאעז צעידה פליקרבה ד̇כרא צחיחא
(יא) ויד̇בחה אלי ג̇אנב אלמד̇בח שמאליא בין ידי אללה וירש בנו הרון אלאימה דמה עלי אלמד̇בח מסתדירא
(יב) ויעצ̇ה אעצ̇אא וראסה וקצבתה וינצ̇דהא אלאמאם עלי אלחטב אלד̇י עלי אלנאר אלתי עלי אלמד̇בח
(יג) ואלג̇וף ואלאכארע יגסלהא באלמא ויקדם אלאמאם אלכל ויקתרה עלי אלמד̇בח צעידה קרבאן מרצ̇י ללה
(יד) ואן כאן קרבאנה צעידה ללה מן אלטאיר פליקרבה מן אלשפאנין או מן פראך̇ אלחמאם
(טו) ויקדמה אלאמאם אלי אלמד̇בח ויפצל ראסה ת̇ם יקתרה עלי אלמד̇בח וימצ̇י דמה עלי חאיט אלמד̇בח
(טז) וינזע חוצלתה מע קאנסתה ויטרחהא לזק אלמד̇בח שרקיא מוצ̇ע אלרמאד
(יז) ויפצלה מן אג̇נחתה ולא יפרזה ת̇ם יקתרה אלאמאם עלי אלמד̇בח עלי אלחטב אלד̇י עלי אלנאר הי צעידה קרבאן מרצ̇י ללה
<h3>פרק ב</h3>
(א) ואי אנסאן קרב קרבאן הדיה ללה וכאן קרבאנה סמידא פליצב עליה דהנא ויג̇על עליה לבאנא
(ב) ויאת בהא אלי בעץ̇ בני הרון אלאימה ויקבץ̇ מנהא מלו קבצ̇תה מן סמידהא ומן דהנהא מע ג̇מיע לבאנהא ויקתר פוחהא ד̇לך עלי אלמד̇בח קרבאן מקבול מרצ̇י ללה
(ג) ואלפאצ̇ל מנהא להרון ובניה מן כ̇ואץ אלאקדאס מן קראבין אללה
(ד) ואן קרבת הדיה מן כ̇בז אלתנור פלתכן ג̇ראדק סמיד פטיר מלת̇ות̇ה בדהן ורקאק פטיר ממסוחה בדהן
(ה) ואן כאן קרבאנך הדיה עלי אלטאבק פלתכן פטירא מן סמיד מלת̇ות̇ בדהן
(ו) ואת̇רדהא ת̇רדה וצב עליהא דהנא בד̇לך תכון הדיה
(ז) ואן כאן קרבאנך הדיה מן צנעה אלטנג̇יר פלתעמל סמידא בדהן
(ח) פלתאת באלהדיה אלתי קד עמלת מן אחדי הד̇ה ללה ויקדמהא אלי אלאמאם יקדמהא אלי אלמד̇בח
(ט) וירפע מנהא פוחהא ויקתרה עלי אלמד̇בח קרבאן מקבול מרצ̇י ללה
(י) ואלפאצ̇ל מנהא להרון ובניה מן כ̇ואץ אלאקדאס מן קראבין אללה
(יא) ג̇מיע אלהדאיא אלתי תקרבונהא ללה לא תעמל כ̇מירא לאן כל כ̇מיר וכל עסל לא תקרבו מנהמא קרבאנא מחרקא ללה
(יב) לכן קרבאנא אולא תקרבונהמא ללה ואלי אלמד̇בח לא יצעדא לקבול מרצ̇י
(יג) וג̇מיע קרבאן הדאיאך אמלחהא במלח ולא תעטל אלמלח פאנה עהד רבך מן הדיתך ומע סאיר קראבינך פקרב מלחא
(יד) ואן קרבת הדיה בכור ללה פפריכא מקלו באלנאר ג̇רישא מן אלהרף קרבהא
(טו) ואג̇על עליהא דהנא וציר עליהא לבאנא כד̇אך היא הדיה
(טז) ויקתר אלמאם פוחהא מן ג̇רישהא ודהנהא מע ג̇מיע לבאנהא קרבאנא ללה
<h3>פרק ג</h3>
(א) ואן כאן קרבאנה ד̇בח סלאמה מן אלבקר ד̇כרא או אנת̇י פליקרבה צחיחא בין ידי אללה
(ב) ויסנד ידה עלי ראס קרבאנה ויד̇בחה ענד באב כ̇בא אלמחצ̇ר וירשו בנו הרון אלאימה אלדם עלי אלמד̇בח מסתדירא
(ג) ויקרב מן ד̇בח אלסלאמה קרבאנא ללה אלת̇רב אלמגטי אלג̇וף וסאיר אלשחם אלד̇י עלי אלג̇וף
(ד) ואלכליתין ואלשחם אלד̇י עליהמא אלד̇י עלי אלאחשא וזיאדה אלכבד מע אלכלי ינזעהא
(ה) ויקתר ד̇לך בני הרון עלא אלמד̇בח עלא אלצעידה אלתי עלא אלחטב אלד̇י עלא אלנאר קרבאן מקבול מרצ̇י ללה
(ו) ואן כאן קרבאנה מן אלגנם ד̇בח סלאמה ללה ד̇כרא או אנת̇י פצחיחא יקרבה
(ז) פאן כאן קרבאנה מן אלצ̇אן פליקדמה בין ידי אללה
(ח) ויסנד ידה עלי ראסה ויד̇בחה ענד באב כ̇בא אלמחצ̇ר וירש בנו הרון דמה עלי אלמד̇בח מסתדירא
(ט) ויקרב מנה קרבאנא ללה שחמה ואלאליה צחיחה יקלעהא אמאם אלעצאץ אלשחם אלמגטי אלג̇וף וסאיר אלשחם אלד̇י עליה
(י) ואלכליתין ואלשחם אלד̇י עליהמא אלד̇י עלי אלאחשא וזיאדה אלכבד מע אלכלי ינזעהא
(יא) פיקתר ד̇לך אלאמאם עלי אלמד̇בח קרבאן מחרק ללה
(יב) ואן כאן קרבאנה מן אלמאעז פליקרבה בין ידי אללה
(יג) ויסנד ידה עלי ראסה ויד̇בחה בין ידי כ̇בא אלמחצ̇ר וירשו בנו הרון דמה עלי אלמד̇בח מסתדירא
(יד) ויקרב מנה קרבאנה קרבאנא ללה אלת̇רב אלמגטי אלג̇וף וסאיר אלשחם אלד̇י עלי אלג̇וף
(טו) ואלכליתין ואלשחם אלד̇י עליהמא אלד̇י עלי אלאחשא וזיאדה אלכבד מע אלכלי ינזעהא
(טז) ויקתרהא קרבאנא מחרקא מרצ̇יא מקבולא כל שחם כד̇אך ללה
(יז) רסם אלדהר עלי מר אג̇יאלכם פי ג̇מיע מסאכנכם כל שחם וכל דם לא תאכלוהמא
<h3>פרק ד</h3>
(א) ת̇ם כלם אללה מוסי תכלימא
(ב) מר בני אסראיל קאילא אי אנסאן אכ̇טא בסהו פי שי מן פראיץ̇ אללה אלתי לא תעמל פעמל ואחדה מנהן
(ג) אן אכ̇טא אלאמאם אלממסוח עלי סביל כ̇טא אלנאס פליקרב עלי כ̇טיתה אלתי אכ̇טאהא רת̇א מן אלבקר צחיחא ללה לד̇כוה
(ד) ויאת באלרת̇ אלי באב כ̇בא אלמחצ̇ר בין ידי אללה ויסנד ידה עלי ראסה ויד̇בחה בין ידי אללה
(ה) ויאכ̇ד̇ אלאמאם אלממסוח מן דמה פידכ̇לה אלי כ̇בא אלמחצ̇ר
(ו) ויגמס אצבעה פיה וינצ̇ח מנה סבע מראר בין ידי אללה קבאלה סג̇ף אלקדס
(ז) ת̇ם יצ̇ע מן אלדם עלי ארכאן מד̇בח בכ̇ור אלאצמאג אלד̇י בין ידי אללה פי כ̇בא אלמחצ̇ר ובאקי אלדם יצבה ענד אסאס מד̇בח אלצעידה אלד̇י עלי באב כ̇בא אלמחצ̇ר
(ח) וג̇מיע שחם אלרת̇ אלד̇כוה ינזעה מנה אלת̇רב אלמגטי אלג̇וף וסאיר אלשחם אלד̇י עלי אלג̇וף
(ט) ואלכליתין ואלשחם אלד̇י עליהמא אלד̇י עלי אלאחשא וזיאדה אלכבד מע אלכלי ינזעהא
(י) כמא ירפע מן ת̇ור ד̇בח אלסלאמה ויקתרהא אלאמאם עלי מד̇בח אלצעידה
(יא) וג̇לד אלת̇ור וג̇מיע לחמה מע ראסה ואכארעה ובטנה ופרת̇ה
(יב) ויכ̇רג̇ ג̇מיע ד̇לך כ̇ארג̇ אלעסכר אלי מוצ̇ע טאהר אלי מטרח אלרמאד ויחרקה מע חטב באלנאר עלי מטרח אלרמאד יחרק
(יג) פאן אכ̇טא ג̇מע מן ג̇מיע אסראיל וגאב אמר מן עיון אלג̇וק פיעמל ואחדה מן פראיץ̇ אללה אלתי לא תעמל פאת̇מו
(יד) ת̇ם ערפת אלכ̇טיה אלתי אכ̇טאוהא פליקרב אלג̇וק רת̇א מן אלבקר ללד̇כוה ויאת בה בין ידי כ̇בא אלמחצ̇ר
(טו) ויסנד שיוך̇ אלג̇מע אידיהם עלי ראס אלרת̇ בין ידי אללה ויד̇בח אלרת̇ בין ידי אללה
(טז) וידכ̇ל אלאמאם אלממסוח מן דמה אלי כ̇בא אלמחצ̇ר
(יז) ויגמם אצבעה פיה וינצ̇ח מנה סבע מראת בין ידי אללה קבאלה אלסג̇ף
(יח) ומנה יצב עלי ארכאן אלמד̇בח אלד̇י בין ידי אללה אלד̇י פי כ̇בא אלמחצ̇ר ובאקיה יצבה ענד אסאס מד̇בח אלצעידה אלד̇י פי באב כ̇בא אלמחצ̇ר
(יט) וג̇מיע שחמה ירפעה מנה ויקתר עלי אלמד̇בח
(כ) ויעמל בה כמא עמל בת̇ור ד̇כוה אלאמאם כד̇אך יעמל בה ויסתגפר ענהם ויגפר להם
(כא) ויכ̇רג̇ אלת̇ור כ̇ארג̇ אלעסכר פיחרקה כמא אחרק אלת̇ור אלאול הו ד̇כוה אלג̇וק
(כב) אן אכ̇טא שריף פיעמל ואחדה מן פראיץ̇ אללה אלתי לא תעמל בסהו פאת̇ם
(כג) ת̇ם עלם בכ̇טיתה אלתי אכ̇טאהא פליאת בקרבאנה עתודא מן אלמאעז ד̇כרא צחיחא
(כד) ויסנד ידה עלי ראסה ויד̇בחה פי מוצ̇ע יד̇בח אלצעידה בין ידי אללה כד̇לך מא יכון ד̇כוה
(כה) ויאכ̇ד̇ אלאמאם מן דם אלד̇כוה באצבעה ויג̇עלה עלי ארכאן מד̇בח אלצעידה וסאיר דמה יצבה ענד אסאסה
(כו) וג̇מיע שחמה יקתרה עלי אלמד̇בח כשחם ד̇בח אלסלאמה ויסתגפר ענה אלאמאם מן כ̇טיתה פיגפר לה
(כז) ואן אכ̇טא אנסאן מן עואם אלבלד סהוא פעמל ואחדה מן פראיץ̇ אללה אלתי לא תעמל פאת̇ם
(כח) ת̇ם ערף בכ̇טיתה אלתי אכ̇טא פליאת בקרבאנה מן אלמאעז צחיחה אנת̇י עלי כ̇טיתה אלתי אכ̇טא
(כט) ויסנד ידה עלי ראסהא ויד̇בחהא פי מוצ̇ע אלצעידה
(ל) ויאכ̇ד̇ אלאמאם מן דמהא באצבעה ויג̇על עלי ארכאן מד̇בח אלצעידה וסאיר דמהא יצבה ענד אסאס אלמד̇בח
(לא) וג̇מיע שחמהא ינזעה כמא ינזע שחם אלמאעז מן ד̇בח אלסלאמה ויקתרה אלאמאם עלי אלמד̇בח מקבול מרצ̇י ללה ויסתגפר לה אלאמאם פיגפר לה
(לב) ואן הו ג̇א בקרבאנה מן אלצ̇אן ללד̇כוה פליאת בהא אנת̇י צחיחה
(לג) ויסנד ידה עלי ראסהא ויד̇בחהא ללד̇כוה פי מוצ̇ע אלצעידה
(לד) ויאכ̇ד̇ אלאמאם מן דמהא באצבעה ויג̇על עלי ארכאן מד̇בח אלצעידה וסאיר דמהא יצבה ענד אסאסה
(לה) וג̇מיע שחמהא ינזעה כמא ינזע שחם אלצ̇אן מן ד̇בח אלסלאמה ויקתרה אלאמאם עלי אלמד̇בח עלי קראבין אללה ויסתגפר ענה אלאמאם ען כ̇טיתה אלד̇י אכ̇טא פיגפר לה
<h3>פרק ה</h3>
(א) ואי אנסאן אכ̇טא באן סמע צות חרג̇ והו שאהד או ראי ד̇לך או עלם בה ולם יכ̇בר פקד חמל וזרה
(ב) או אנסאן דני בשי מן אלאמור אלנג̇סה או בנבילה וחש נג̇ס או בנבילה בהימה נג̇סה או בנבילה שי מן אלדביב אלנג̇ס וגאב ד̇לך ענה פהו נג̇ס ואת̇ם
(ג) או דני בנג̇אסה אנסאן בשי מן נג̇אסתה ממא סבילה אן ינג̇ס בהא פגאב ענה פאת̇ם והוא עאלם במא פעל ואת̇ם
(ד) או אנסאן חלף בלפט̇ שפתיה לאסאה או לאחסאן עלי ג̇מיע מא לפט̇ אלאנסאן בימין וגאב ד̇לך ענה ת̇ם עלם במא פעל ואת̇ם בואחדה מן הד̇ה
(ה) פאד̇א את̇ם בואחדה מנהא ת̇ם אקר במא אכ̇טא
(ו) פליאת בקרבאנה ללה עלי כ̇טיתה אלד̇י אכ̇טא אנת̇י מן אלגנם נעג̇ה או שאה ללד̇כוה ויסתגפר ענה אלאמאם מן כ̇טיתה
(ז) פאן לם תנל ידה מקדאר שאה פליאת בקרבאנה עלי מא אכ̇טא שפנינין או פרכ̇י חמאם ללה אחדהמא ללד̇כוה ואלאכ̇ר ללצעידה
(ח) פאד̇א אתי בהמא אלי אלאמאם פליקרב אלד̇י ללד̇כוה אולא ויפצל ראסה ממא ילי קפאה ולא יפרז
(ט) וינצ̇ח מן דם אלד̇כוה עלי חאיט אלמד̇בח ואלפאצ̇ל מן אלדם ימצל עלי אסאס אלמד̇בח לאנהא ד̇כוה
(י) ואלת̇אני יעמלה צעידה כאלסירה ויסתגפר ענה אלאמאם ען כ̇טיתה אלתי אכ̇טא ויגפר לה
(יא) ואן לם תנל ידה ת̇מן שפנינין או פרכ̇י חמאם פליאת בקרבאנה עלי מא אכ̇טא עשר אלויבה סמיד ללד̇כוה ולא יצב עליהא דהנא ולא יג̇על עליהא לבאנא לאנהא ד̇כוה
(יב) פאד̇א אתי בהא אלי אלאמאם וקבץ̇ אלאמאם מנהא מלו קבצ̇תה פוחהא פקתרה עלי אלמד̇בח מע קראבין אללה כד̇אך תציר ד̇כוה
(יג) ויסתגפר ענה אלאמאם ען כ̇טיתה אלתי אכ̇טא בואחדה מן הד̇ה ויגפר לה ותציר ללאמאם כסאיר אלהאדיא
(יד) ת̇ם כלם אללה מוסי תכלימא
(טו) אי אנסאן נכת̇ נכת̇א ואכ̇טא בסהו בשי מן אקדאס אללה פליאת בקרבאנה ללה כבשא צחיחא מן אלגנם בקימתה מת̇אקיל פצ̇ה במת̇קאל אלקדס ללקראבין
(טז) ואלד̇י אכ̇טא בה מן אלקדס יגרם מת̇לה וכ̇מסה יזד עליה ויעטה ללאמאם ואלאמאם יסתגפר עליה בכבש אלקרבאן פיגפר לה
(יז) ואי אנסאן אכ̇טא פעמל ואחדה מן פראיץ̇ אללה אלתי לא תעמל ולם יעלם באנה קד את̇ם וחמל וזרה
(יח) פליאת בכבש צחיח מן אלגנם בקימתה ללקרבאן אלי אלאמאם ויסתגפר ענה אלאמאם ען סהוה אלד̇י סהא והו לא יעלם פיגפר לה
(יט) הו קרבאן אלאת̇ם ען את̇מה אלד̇י את̇ם ללה
(כ) ת̇ם כלם אללה מוסי קאילא
(כא) אי אנסאן אכ̇טא ונכת̇ נכת̇א באללה פג̇חד צאחבה ודיעה או מעאמלה או גצב או גשם צאחבה
(כב) או וג̇ד צ̇אלה וג̇חדהא וחלף עלי באטל עלי כ̇לה מן ג̇מיע מא יעמל אלאנסאן פיכ̇טא בהא
(כג) פאד̇א הו אכ̇טא ואת̇ם פלירד אלגצב אלד̇י גצבה או אלגשם אלד̇י גשמה או אלודיעה אלתי אודעת ענדה או אלצ̇אלה אלתי וג̇דהא
(כד) או מא סוי ד̇לך ממא חלף עליה באטלא פלירדה בראסה ויזד עליה אכ̇מאסה ויעטה לאלד̇י הו לה פי יום אעתראפה בד̇נבה
(כה) וליאת בקרבאנה ללה כבשא צחיחא מן אלגנם בקימתה ללקרבאן אלי אלאמאם
(כו) ויסתגפר ענה אלאמאם בין ידי אללה ויגפר לה עלי איה כ̇לה מן ג̇מיע מא יעמל פיאת̇ם בהא
<h3>פרק ו</h3>
(א) ת̇ם כלם אללה מוסי קאילא
(ב) מר הרון ובניה קאילא הד̇ה שריעה אלצעידה הי אלצעידה תוצ̇ע עלי וקיד אלמד̇בח טול אלליל אלי אלגדאה ונאר אלמד̇בח תסתוקד עליה
(ג) וילבס אלאמאם קמיצא מן עשר וסראויל עשר ילבס עלי בדנה וירפע אלרמאד אלד̇י תאכל אלנאר אלצעידה עלי אלמד̇בח ויצירה לזק אלמד̇בח
(ד) ת̇ם יסלך̇ ת̇יאבה וילבס ת̇יאבא אכ̇ר ויכ̇רג̇ אלרמאד אלי כ̇ארג̇ אלעסכר אלי מוצ̇ע טאהר
(ה) ואלנאר אלתי עלי אלמד̇בח תסתוקד פיה ולא תטפא וישעל עליהא אלאמאם חטבא פי כל גדאה וינצ̇ד עליהא אלצעידה ויקתר עליהא שחום אלסלאמה
(ו) כד̇אך אלנאר דאימא תוקד עלי אלמדבח ולא תטפא
(ז) והד̇ה שריעה אלהדיה אן יקדמהא בנו הרון בין ידי אללה בין ידי אלמד̇בח
(ח) וירפע מנהא בקבצ̇תה מן סמידהא ודהנהא וג̇מיע לבאנהא אלד̇י עליהא פיקתר פוחהא עלי אלמד̇בח מקבול מרצ̇י ללה
(ט) ואלפאצ̇ל מנהא יאכלה הרון ובנוה פטירא תוכל פי מוצ̇ע מקדס פי צחן כ̇בא אלמחצ̇ר יאכלוהא
(י) לא תכ̇בז כ̇מירא ג̇עלתהא קסמהם מן קראבני מן כ̇ואץ אלאקדאס הי כאלד̇כוה וקרבאן אלאת̇ם
(יא) כל ד̇כר מן בני הרון יאכלהא רסם אלדהר לאג̇אלכם מן קראבין אללה כל מן לאמסהא תקדס
(יב) ת̇ם כלם אללה מוסי קאילא
(יג) הד̇א קרבאן הרון ובניה אלד̇י יקרבה ללה מן יום מסחה עשר אלויבה סמידא הדיה דאימא נצפהא באלגדאה ונצפהא באלעשי
(יד) עלי טאבק באלדהן תעמל סתותיה תאת בהא רפכ̇ה ת̇רדא תקרבהא מקבול מרצ̇י ללה
(טו) וכד̇לך אלאמאם אלמסתכ̇לף בעדה מן בניה יצנעהא רסם אלדהר ללה ג̇מלה תקתר
(טז) וסאיר הדאיא אלאמאם ג̇מלה תקתר ולא תוכל
(יז) וכלם אללה מוסי תכלימא
(יח) מר להרון ולבניה קאילא הד̇ה שריעה אלד̇כוה פי מוצ̇ע תד̇בח פיה אלצעידה תד̇בח אלד̇כוה בין ידי אללה אד̇ הי מן כ̇ואץ אלאקדאס
(יט) אלאמאם אלמד̇כי בהא יאכלהא פי מוצ̇ע מקדס תוכל פי צחן כ̇בא אלמחצ̇ר
(כ) כל מן דני בלחמהא תקדס ואן אנתצ̇ח מן דמהא אלד̇י ינצ̇ח מנהא עלי ת̇וב פיגסל פי מוצ̇ע מקדס
(כא) ואנא אלכ̇זף אלד̇י תטבך̇ פיה יכסר פאן טבכ̇ת פי אנא נחאס פלידלך ויגסל באלמא
(כב) כל ד̇כר מן אלאימה יאכלהא אד̇ הי מן כ̇ואץ אלאקדאס
(כג) וכל ד̇כוה ידכ̇ל מן דמהא אלי כ̇בא אלמחצ̇ר ליסתגפר בה פי אלקדס פלא תוכל בל תחרק באלנאר
<h3>פרק ז</h3>
(א) והד̇ה שריעה קרבאן אלאת̇ם הו איצ̇א מן כ̇ואץ אלאקדאס
(ב) פי מוצ̇ע תד̇בח אלד̇כוה יד̇בח קרבאן אלאת̇ם ודמה ירש עלי אלמד̇בח מסתדירא
(ג) וג̇מיע שחמה ירפעה מנה אלאליה ואלת̇רב אלמגטי אלג̇וף
(ד) ואלכליתין ואלשחם אלד̇י עליהמא אלד̇י עלי אלאחשא וזיאדה אלכבד מע אלכליתין ינזעהא
(ה) ויקתרהא אלאמאם עלי אלמד̇בח קרבאנא ללה כד̇אך מא יציר קרבאן אלאת̇ם
(ו) כל ד̇כר מן אלאימה יאכלה ופי מוצ̇ע מקדס יוכל לאנה מן כ̇ואץ אלקדאס
(ז) כאלד̇כוה קרבאן אלאת̇ם שריעה ואחדה להמא אלאמאם אלד̇י יגפר בה לה יכון
(ח) ואלאמאם אד̇א קרב צעידה אנסאן פג̇לדהא בעד תקריבהא יכון לה
(ט) וכל הדיה ממא יכ̇בז פי אלתנור או יעמל פי טנג̇יר או עלי טאבק אי אמאם קרבהא לה תכון
(י) וכל הדיה מלת̇ות̇ה בדהן או ג̇אפה לג̇מיע בני הרון תכון לאלואחד כאלאכ̇ר
(יא) והד̇ה שריעה ד̇בח אלסלאמה אלד̇י יקרבה ללה
(יב) ואן קרבה עלי שכר פליקרב מעה ג̇ראדק פטיר מלת̇ות̇ה בדהן ורקאק פטיר ממסוחה בדהן וסמיד רפך̇ ג̇ראדק מלת̇ות̇ה בדהן
(יג) מע ג̇ראדק כ̇בז כ̇מיר יקרב קרבאנה מע ד̇בח שכר סלאמתה
(יד) פליקרב מן ד̇לך ואחדא מן כל קרבאן רפיעה ללה ללאמאם אלד̇י ינצ̇ח דם אלסלאמה לה יכון
(טו) ולחם ד̇בח שכר אלסלאמה פי יום קרבאנה יוכל לא יבק מנה אלי אלגדאה
(טז) ואן כאן ד̇בח קרבאנה נד̇רא או תברעא פליוכל פי יום תקריבה ומן אלגד פמא פצ̇ל מנה יוכל
(יז) ואלפאצ̇ל מן לחם אלד̇בח אלי אליום אלת̇אלת̇ פליחרק באלנאר
(יח) פאן אכל מנה פי אליום אלת̇אלת̇ פלא ירתצ̇י אלמקרב לה לא יחסב לה בל יכון כאלאכ̇ס ואי אנסאן אכל מנה פקד חמל וזרה
(יט) ולחם אלאקדאס אן דנא בשי מן אלנג̇אסאת פלא יוכל בל יחרק באלנאר ואלטאהר מנה פלא יאכלה אלא טאהר
(כ) ואי אנסאן אכל לחמא מן ד̇בח אלסלאמה אלד̇י ללה ונג̇אסתה עליה פינקטע ד̇לך אלאנסאן מן קומה
(כא) ואי אנסאן לאמס שיא מן אלנג̇אסאת בנג̇אסה אנסאן או בבהימה נג̇סה או בשי מן אלדביב אלנג̇ס פאכל מן ד̇בח אלסלאמה אלד̇י ללה פינקטע איצ̇א ד̇לך אלאנסאן מן קומה
(כב) ת̇ם כלם אללה מוסי קאילא
(כג) מר לבני אסראיל קאילא כל שחם בקר וצ̇אן ומאעז לא תאכלוה
(כד) ושחם אלנבילה ואלסקימה אסתעמלוה פי כל צנעה ואכלא לא תאכלוה
(כה) פאן כל מן יאכל שחמא מן אלבהימה אלתי יקרב מנהא קרבאן ללה ינקטע ד̇לך אלאנסאן אלאכלה מן קומה
(כו) וכל דם לא תאכלוה פי ג̇מיע מסאכנכם מן אלטאיר ואלבהאים
(כז) אי אנסאן אכל שיא מן אלדם ינקטע ד̇לך אלאנסאן מן קומה
(כח) ת̇ם כלם אללה מוסי קאילא
(כט) מר בני אסראיל וקל להם אלמקרב ד̇בח סלאמה ללה הו אלד̇י יאתי בקרבאנה ללה מן ד̇בח אלסלאמה
(ל) ידאה תחמל קראבין אללה אלשחם מע אלקץ יאת בה מעה פיחרכה תחריכא ללה
(לא) ויקתר אלאמאם אלשחם עלי אלמד̇בח ת̇ם יציר אלקץ להרון ובניה
(לב) ואלסאק אלאימן אעטוה רפיעה ללאמאם מן ד̇באיח סלאמתכם
(לג) ואלמקרב דם אלסלאמה ואלשחם מן בני הרון לה יכון אלסאק אלאימן נציבא
(לד) לאן קץ אלתחריך וסאק אלרפיעה אכ̇ד̇תהמא מן בני אסראיל מן ד̇באיח סלאמתהם ואעטיתהמא להרון אלאמאם ובניה רסם אלדהר מן בני אסראיל
(לה) הד̇ה חצה הרון ובניה מן קראבין אללה מן יום קדמו ליאמו לי
(לו) אלתי אמר אללה בהא אן יעטוהא מן יום מסחהם מן בני אסראיל רסם אלדהר לאג̇יאלהם
(לז) הד̇ה אלשריעה ללצעידה ואלהדיה ואלד̇כוה וקרבאן אלאת̇ם וללכמאל ולד̇בח אלסלאמה
(לח) אלתי אמר אללה בהא מוסי פי ג̇בל סיני פי יום אמר בני אסראיל אן יקרבו קראבינהם ללה פי בריה סיני
<h3>פרק ח</h3>
(א) ת̇ם כלם אללה מוסי קאילא
(ב) קדם הרון ובניה מעה ואלת̇יאב ודהן אלמסוחיה ורת̇ אלד̇יכוה ואלכבשין ואלסל אלפטיר
(ג) וג̇מיע אלג̇מע ג̇וקה אלי באב כ̇בא אלמחצ̇ר
(ד) פצנע מוסי כמא אמרה אללה פתג̇וק אלג̇מע אלי באב כ̇בא אלמחצ̇ר
(ה) וקאל להם מוסי הד̇א אלאמר אלד̇י אמר אללה אן יעמל
(ו) פקדם הרון ובניה פגסלהם באלמא
(ז) וג̇על עליה אלתוניה וקלדה באלזנאר ואלבסה אלממטר וג̇על עליה אלצדרה ושדדה בהמיאנהא וקלדה בה
(ח) וציר עליה אלבדנה וג̇על פיהא אלאנואר ואלצחאיח
(ט) וציר אלעמאמה עלי ראסה וג̇על דונהא ממא ילי וג̇הה עצאבה אלד̇הב תאג̇ אלקדס כמא אמר אללה מוסי
(י) ואכ̇ד̇ מוסי דהן אלמסוחיה ומסח מנה אלמסכן וג̇מיע מא פיה וקדסהם
(יא) ונצ̇ח מנה עלי אלמד̇בח סבע מראר ומסח אלמד̇בח וג̇מיע אניתה ואלחוץ̇ ומקעדה וקדסהם
(יב) וצב מן דהן אלמסוחיה עלי ראס הרון ומסחה וקדסה
(יג) וקדס מוסי בני הרון ואלבסהם תואניא וקלדהם בזנאניר וצ̇מדהם בקלאנס כמא אמר אללה מוסי
(יד) ת̇ם קדם רת̇ אלד̇כוה ואסנד הרון ובנוה אידיהם עלי ראסה
(טו) פד̇בחה מוסי ואכ̇ד̇ מן דמה וג̇על עלי ארכאן אלמד̇בח מסתדירא באצבעה וד̇כאה ובאקי אלדם צבה ענד אסאסה וקדסה ואסתגפר ענה
(טז) ואכ̇ד̇ מוסי ג̇מיע אלת̇רב אלד̇י עלי אלג̇וף וזיאדה אלכבד ואלכליתין ושחמהמא וקתר עלי אלמד̇בח
(יז) ואלרת̇ מע ג̇לדה ולחמה מע פרת̇ה אחרק באלנאר כ̇ארג̇ אלעסכר כמא אמר אללה מוסי
(יח) ת̇ם קרב כבש אלצעידה פאסנד הרון ובנוה אידיהם עלי ראסה
(יט) פד̇בחה מוסי ונצ̇ח אלדם עלי אלמד̇בח מסתדירא
(כ) ועצ̇א מוסי אלכבש אעצ̇אא וקתר אלראס ואלאעצ̇א ואלקצבה
(כא) ואלג̇וף ואלאכארע נסלהא באלמא וקתר מוסי ג̇מיע אלכבש עלי אלמד̇בח הו צעידה מקבול מרצ̇י קרבאן ללה כמא אמר אללה מוסי
(כב) ת̇ם קדם אלכבש אלת̇אני כבש אלכמאל ואסנד הרון ובנוה אידיהם עלי ראסה
(כג) פד̇בחה מוסי ואכ̇ד̇ מן דמה פג̇על עלי שחמה אד̇ן הרון אלימני ועלי בהאם ידה אלימני ובהאם רג̇לה אלימני
(כד) ת̇ם קדם בני הרון וג̇על מן אלדם עלי אשחאם אד̇אנהם אלאיאמן ואבאהם ארג̇להם אלאיאמן ורש מוסי באקי אלדם עלי אלמד̇בח מסתדירא
(כה) ואכ̇ד̇ אלת̇רב ואלאליה וג̇מיע אלשחם אלד̇י עלי אלג̇וף וזיאדה אלכבד ואלכליתין ושחמהמא ואלסאק אלאימן
(כו) ומן אלסל אלפטיר אלד̇י בין ידי אללה אכ̇ד̇ ג̇רדקה פטירה ואחדה וג̇רדקה כ̇בז מדהונה ואחדה ורקאקה וצירהא עלי אלשחום ואלסאק אלאימן
(כז) וג̇על אלכל עלי ידי הרון ועלי ידי בניה וחרכהא תחריכא ללה
(כח) ת̇ם אכ̇ד̇הא מוסי מן פוק אידיהם וקתרהא עלי אלמד̇בח מע אלצעידה לאנהא קרבאן כמאל ללה מקבול מרצ̇י
(כט) ת̇ם אכ̇ד̇ מוסי אלקץ וחרכה תחריכא בין ידי אללה וכאן למוסי נציבא מן כבש אלכמאל כמא אמר אללה מוסי
(ל) ת̇ם אכ̇ד̇ מוסי מן דהן אלמסוחיה ומן אלדם אלד̇י עלי אלמד̇בח פנצ̇ח עלי הרון ות̇יאבה ובניה ות̇יאב בניה מעה וקדסהם אג̇מעין
(לא) וקאל מוסי להרון ובניה אטבכ̇ו אללחם ענד באב כ̇בא אלמחצ̇ר ות̇ם איצ̇א פכלוה מע אלכ̇בז אלד̇י פי סל אלכמאל כמא אמרת וקלת הרון ובנוה יאכלוה
(לב) ומא פצ̇ל מן אללחם ואלכ̇בז פאחרקוה באלנאר
(לג) ומן באב כ̇בא אלמחצ̇ר לא תכ̇רג̇ו סבעה איאם אלי יום פראג איאם כמאלכם פאן סבעה איאם תכמל ואג̇בכם
(לד) וכמא עמל בכם אליום כ̇דאך אמר אללה אן יעמל ויסתגפר ענכם
(לה) וענד באב כ̇בא אלמחצ̇ר תג̇לסו לילא ונהארא סבעה אימם ותחפט̇ו חפט̇ אללה ולא תהלכו לאן כד̇אך אמרת
(לו) וצנע הרון ובנוה בג̇מיע אלאמור אלתי אמר אללה מוסי
<h3>פרק ט</h3>
(א) פלמא כאן אליום אלת̇אמן דעא מוסי בהרון ובניה ואשיאך̇ אסראיל
(ב) פקאל להרון כ̇ד̇ עג̇לא מן בקר ללד̇כוה וכבשא ללצעידה צחיחין וקרבהמא בין ידי אללה
(ג) ומר בני אסראיל קאילא כ̇ד̇ו עתודא מן אלמאעז ללד̇כוה ועג̇לא וכבשא אבני סנה צחאחא ללצעידה
(ד) ות̇ורא וכבשא ללסלאמה יד̇בחאן בין ידי אללה והדיה מלת̇ות̇ה בדהן לאן הד̇א אליום אללה מתג̇ל לכם
(ה) פקדמו מא אמר בה מוסי אלי באב כ̇בא אלמחצ̇ר ותקדם ג̇מיע אלג̇מע ווקפו בין ידי אללה
(ו) קאל מוסי הד̇א אלאמר אלד̇י אמר אללה אעמלוה ויתג̇לי לכם נור אללה
(ז) פקאל מוסי להרון תקדם אלי אלמד̇בח ואעמל ד̇כותך וצעידתך ואסתגפר ענך וען קומך ואעמל קרבאן אלקום ואסתגפר ענהם כמא אמר אללה
(ח) פתקדם הרון אלי אלמד̇בח פד̇בח עג̇ל אלד̇כוה אלד̇י לה
(ט) פקדם בנו הרון אלדם אליה פגמס אצבעה פיה וג̇על עלי ארכאן אלמד̇בח ובאקי אלדם צב ענד אסאס אלמד̇בח
(י) ואלת̇רב ואלכלי וזיאדה אלכבד מן אלד̇כוה קתר ד̇לך עלי אלמד̇בח כמא אמר אללה מוסי
(יא) ולחמה וג̇לדה אחרקהמא באלנאר כ̇ארג̇ אלעסכר
(יב) ת̇ם ד̇בח אלצעידה ובלגו בנו הרון אלדם אליה ורשה אלי אלמד̇בח מסתדירא
(יג) ת̇ם בלגו אליה אעצ̇א אלצעידה מע אלראס וקתר ד̇לך עלי אלמד̇בח
(יד) וגסל אלג̇וף ואלאכארע וקתר ד̇לך מע אלצעידה עלי אלמד̇בח
(טו) ת̇ם קדם קרבאן אלקום פאכ̇ד̇ עתוד אלד̇כוה אלד̇י ללקום פד̇בחה וד̇כא בה כאלאול
(טז) וקדם אלצעידה וצנעהא כאלסירה
(יז) ת̇ם קדם אלהדיה ומלא כפה מנהא וקתר ד̇לך עלי אלמד̇בח מא כ̇לא צעידה אלגדאה
(יח) וד̇בח אלת̇ור ואלכבש ד̇באיח אלסלאמה אלתי ללקום ובלגו בנו הרון אליה אלדם ורשה עלי אלמד̇בח מסתדירא
(יט) ואלשחום מן אלת̇ור ומן אלכבש אלאליה ואלמגשי ואלכלי וזיאדה אלכבד
(כ) פג̇עלו אלשחום מע אלקצוץ וקתר אלשחום עלי אלמד̇בח
(כא) ואלקצוץ ואלסאק אלאימאן חרכהא הרון תחריכא בין ידי אללה כמא אמר מוסי
(כב) ת̇ם שאל הרון ידיה אלי אלקום ובארך עליהם בעד אן נזל מן עמל אלד̇כוה ואלצעידה וד̇בח אלסלאמה
(כג) ת̇ם דכ̇ל מוסי והרון אלי כ̇בא אלמחצ̇ר וכ̇רג̇א ובארכא אלקום ותג̇לי ללקום נור אללה
(כד) באן כ̇רג̇ת נאר מן ענד אללה פאכלת עלי אלמד̇בח אלצעידה ואלשחום פנט̇ר אלקום ורנו ווקעו עלי וג̇וההם
<h3>פרק י</h3>
(א) ת̇ם אכ̇ד̇ אבנא הרון נדב ואביהוא כל רג̇ל מג̇מרתה וג̇עלא פיהמא נארא וצירא עליהמא בכ̇ורא וקרבא בין ידי אללה נארא גריבה מא לם יאמרהם בהא
(ב) וכ̇רג̇ת נאר מן ענד אללה פאכלתהמא ומאתא בין ידי אללה
(ג) פקאל מוסי להרון הו מא קאל אללה אני באלמקרבין אלי אתעט̇ם ובחצ̇רה ג̇מיע אלקום אתכרם פסכת הרון
(ד) ת̇ם דעא מוסי במישאל ואלצפן אבני עזיאל עם הרון פקאל להמא תקדמא אחמלא אכ̇ותכם מן בין ידי אלקדס אלי כ̇ארג̇ אלעסכר
(ה) פתקדמא וחמלאהמא בתואניהמא אלי כ̇ארג̇ אלעסכר כמא אמר מוסי
(ו) קאל מוסי להרון ולאלעזר ולאיתמר אבניה רווסכם לא תשעת̇ו ות̇יאבכם לא תמזקו ולא תהלכו ועלי ג̇מיע אלג̇מעה יכון סכ̇ט ואכ̇ותכם ג̇מיע בני אסראיל הם יבכון עלי אלחריק אלד̇י אחרקה אללה
(ז) ומן באב כ̇בא אלמחצ̇ר לא תכ̇רג̇ו לילא תהלכו לאן דהן מסח אללה עליכם פצנעו כמא קאל מוסי
(ח) ת̇ם כלם אללה הרון קאילא
(ט) כ̇מרא ומסכרא לא תשרב אנת ובנוך מעך פי דכ̇ולכם אלי כ̇בא אלמחצ̇ר ולא תהלכו רסם אלדהר עלי מר אג̇יאלכם
(י) ולתפצלו בין אלקדס ואלבד̇ל ואלנג̇ס ואלטאהר
(יא) ולתפתו בני אסראיל בג̇מיע אלרסום אלד̇י אמרתכם עלי ידי מוסי
(יב) ת̇ם כלם מוסי להרון ולאלעזר ולאיתמר אבניה אלבאקיין כ̇ד̇ו אלהדיה אלפאצ̇לה מן קראבין אללה וכלוהא פטירא לזק אלמד̇בח לאנהא מן כ̇ואץ אלאקדאס
(יג) וג̇איז אן תאכלהא איצ̇א פי סאיר אלמואצ̇ע אלמקדסה אד̇ הי רזקך ורזק בניך מן קראבין אללה לאן כד̇א אמרת
(יד) ואמא קץ אלתחריך וסאק אלרפיעה פכלוהמא פי מוצ̇ע טאהר אנת ובנוך ובנאתך מעך פאנהא רזקך ורזק בניך קד אעטיתהמא מן ד̇באיח סלאמה בני אסראיל
(טו) כד̇אך סאק אלרפיעה וקץ אלתחריך מע אלשחום אלמחרקה יאתו בהא לתחרך תחריכא בין ידי אללה פתכון לך ולבניך מעך רסם אלדהר כמא אמר אללה
(טז) ועתוד אלד̇כוה אלתמסה מוסי פהוד̇א קד אחרק פסכ̇ט עלי אלעזר ואיתמר אבני הרון אלבאקיין קאילא
(יז) מא באלכם לם תאכלו אלד̇כוה פי מוצ̇ע מקדס לאנהא מן כ̇ואץ אלאקדאס ואללה אעטאכם איאהא לתחמלו וזר אלג̇מע ותסתגפרו ענהם בין ידי אללה
(יח) ואיצ̇א הוד̇א לם ידכ̇ל מן דמהא אלי אלקדס אלג̇ואני פקד כאן יג̇ב אן תאכלוהא פי אלקדס כמא אמרת לכם
(יט) פקאל הרון אלי מוסי הוד̇א אליום אלד̇י קרבו ד̇כותהם וצעידתהם בין ידי אללה וואפאני מת̇ל הד̇ה אלמצאיב פלו אכלת אלד̇כוה אליום הל כאן יחסן ד̇לך ענד אללה
(כ) פלמא סמע מוסי ד̇לך חסן ענדה
<h3>פרק יא</h3>
(א) וכלם אללה מוסי והרון וקאל להמא
(ב) כלמא בני אסראיל וקולא להם הד̇א אלחיואן אלד̇י יג̇וז אן תאכלוה מן ג̇מיע אלבהאים אלתי עלי אלארץ̇
(ג) כל מט̇לפה בט̇לף ומפרק ט̇לפהא תפריקא ומצעדה אלאג̇תראר מן אלבהאים פכלוהא
(ד) ואמא הד̇ה פלא תאכלוהא מן אלמצעדה אלאג̇תראר ומן אלמט̇לפה אלאט̇לאף אלג̇מל פאנה מצעד אג̇תראר גיר מט̇לף בט̇לף והו נג̇ס לכם
(ה) ואלובר פאנה מצעד אג̇תראר גיר מט̇לף בט̇לף מחרם הו לכם
(ו) ואלארנבה פאנהא מצעדה אג̇תראר וגיר מט̇לפה בט̇לף מחרמה הי לכם
(ז) ואלכ̇נזיר פאנה מט̇לף בט̇לף וט̇לפה מפרק תפריקא והו אגתרארא לא יג̇תר מחרם הו לכם
(ח) מן לחומהא לא תאכלו ובנבאילהא לא תדנו כד̇אך הי נג̇סה לכם
(ט) והד̇א מא יג̇וז אן תאכלו מן ג̇מיע מא פי אלמא כל מא לה אג̇נחה ופלוס פי אלבחאר ואלאודיה פכלוה
(י) וכל מא ליס לה אג̇נחה ופלוס פי אלבחאר ואלאודיה פי ג̇מיע דביב אלמא וג̇מיע אלחיואן אלד̇י פיה פהו רג̇ס לכם
(יא) וסביל כונה רג̇סא הו אן מן לחומהא לא תאכלו ובנבאילהא תרג̇סו
(יב) כד̇אך כל מא ליס לה אג̇נחה ופלוס פי אלמא רג̇ס הו לכם
(יג) והד̇א תרג̇סו מן אלטאיר ולא יוכלו לאנהא אג̇נאס אלנסר ואלעקאב ואלענקא
(יד) ואלחדא ואלצדא לאצנאפהא
(טו) וג̇מיע אלגראביב לאצנאפהא
(טז) ואלנעאם ואלכ̇טאף ואלסאף ואלבאז לאצנאפהא
(יז) ואלבום ואלזמג̇ ואלבאשק
(יח) ואלשאהין ואלקוק ואלרכ̇ם
(יט) ואלצקר ואלבגבגא לאצנאפהא ואלהדד ואלכ̇פאש
(כ) וג̇מיע דביב אלטאיר אלסאלך עלי ארבע ארג̇ל הו רג̇ס לכם
(כא) אמא הד̇ה פכלוה מן ג̇מיע דביב אלטאיר אלסאלך עלי ארבע מא לה כראעאן פוק רג̇ליה לית̇ב בהמא עלי אלארץ̇
(כב) הד̇א מא תאכלוה מנהם אלג̇ראד וצנופה ואלדבא וצנופה ואלחרג̇ל וצנופה ואלג̇נדב וצנופה
(כג) וסאיר דביב אלטאיר אלד̇י לה ארבע ארג̇ל פהו רג̇ס לכם
(כד) ומן הד̇ה פאנג̇סו כל מן דנא בנבאילהם ינג̇ס אלי אלמגיב
(כה) ומן חמל מן נבאילהם יגסל ת̇יאבה וינג̇ס אלי אלמגיב
(כו) מן ג̇מיע אלבהאים אלתי הי מט̇לפה בט̇לף ותפריקא ליסהא מפרקה ואג̇תרארא ליסהא מצעדה פהי רג̇סה לכם מן דנא בהא ינג̇ס
(כז) וכל סאלך עלי כפיה מן ג̇מיע אלוחש אלסאלך עלי ארבע פהו נג̇ס לכם כל מן דנא בנבאילהם ינג̇ס אלי אלמגיב
(כח) ומן חמל מן נבאילהם יגסל ת̇יאבה וינג̇ס אלי אלמגיב כד̇אך הי אנג̇אס לכם
(כט) והד̇א לכם אלנג̇ס מן אלדביב אלדאב עלי אלארץ̇ אלכ̇לדה ואלפאר ואלצב לאצנאפהא
(ל) ואלורל ואלחרד̇ון ואלעט̇איה ואלחרבא ואלסאם אברץ
(לא) הד̇ה אלנג̇סה לכם מן ג̇מיע אלדביב כל מן דנא בהא פי חאל מותהא ינג̇ס אלי אלמגיב
(לב) וכל מא וקע עליה מנהא בעד מותהא ינג̇ס מן ג̇מיע אניה אלכ̇שב או ת̇וב או ג̇לד או מסח וכל אניה יעמל בהא צנעה וידכ̇ל פי אלמא וינג̇ס אלי אלמגיב ויטהר
(לג) וכל אנא כ̇זף וקע מנהא שי אלי דאכ̇לה כל מא דאכ̇לה ינג̇ס ואיאה פאכסרו
(לד) מן ג̇מיע אלטעאם אלד̇י יוכל ממא ידאכ̇לה אלמא ינג̇ס וג̇מיע אלשראב אלד̇י ישרב פי כל אנא ינג̇ס
(לה) וכל מא וקע מן נבאילהם עליה פינג̇ס מן תנור ומסתוקד פאנקצוהמא לאנהא נג̇סה וכד̇אך נג̇ס יכון לכם
(לו) אמא עין וביר ומלאם אלמא פיכון טהרא ומן דנא בנבאילהא פינג̇ס
(לז) ואן וקע מן נבאילהא עלי שי מן אלנבאת ואלחב אלד̇י יזרע פהו טאהר
(לח) פאן ג̇על מא עליה ווקע מן נבאילהא עליה פהו נג̇ס לכם
(לט) ואד̇א מאת מן אלחיואן אלד̇י הו טלק לכם אן תאכלוה מן דנא בנבילתה פלינג̇ס אלי אלמגיב
(מ) ומן אכל מנהא יגסל ת̇יאבה וינג̇ס אלי אלמגיב ומן חמל מנהא יגסל ת̇יאבה וינג̇ס אלי אלמגיב
(מא) וג̇מיע אלדביב אלדאב עלי אלארץ̇ פהו רג̇ס לא יוכל
(מב) מן סאלך עלי צדרה וסאלך עלי ארבע אלי כל מא כת̇רת ארג̇לה מן ג̇מיע אלדביב אלדאב עלי אלארץ̇ לא תאכלוהם פאנהם ארג̇אס
(מג) לא תרג̇סו אנפסכם בשי מן אלדביב אלדאב ולא תתרג̇סו בהם פתעצוני בד̇לך
(מד) אנא אללה רבכם פתקדסו וכונו מקדסין פאני אלקדוס ולא תנג̇סו אנפסכם בשי מן אלדביב עלי אלארץ̇
(מה) לאני אללה אלמצעדכם מן בלד מצר לאכון לכם אלאהא פכונו מקדסין לאני אללה אלקדוס
(מו) הד̇ה שריעה אלבהאים ואלטאיר וג̇מיע אלנפוס אלחיה אלדאבה פי אלמא וסאיר אלנפוס אלדאבה עלי אלארץ̇
(מז) תפרז בין אלנג̇ס ואלטאהר ובין אלחיואן אלד̇י יוכל ואלד̇י לא יוכל
<h3>פרק יב</h3>
(א) ת̇ם כלם אללה מוסי תכלימא
(ב) מר בני אסראיל קאילא איה אמראה עלקת פולדת ד̇כרא פתנג̇ס סבעה איאם כאיאם בעד חיצ̇תהא תכון נג̇אסתהא
(ג) ופי אליום אלת̇אמן תכ̇תן קלפה אחלילה
(ד) ות̇לאת̇ה ות̇לת̇ין יומא תקים פי דם אלטהר לא תלאמס שיא מן אלאקדאס ולא תדכ̇ל אלי אלקדס אלי כמאל איאם טהרהא
(ה) פאן ולדת אנת̇י פלתנג̇ס אסבועין כחכם חיצ̇תהא וסתה וסתין יומא תקים עלי דם אלטהר
(ו) וענד כמאל איאם טהרהא לאבן או אבנה תאת בכבש אבן סנתה ללצעידה ופרך̇ חמאם או שפנינא ללד̇כוה אלי באב כ̇בא אלמחצ̇ר אלי אלאמאם
(ז) ויקרבה בין ידי אללה ויסתגפר ענהא ותטהר מן נביע דמהא הד̇ה שריעה אלואלדה ללד̇כר או ללאנת̇י
(ח) פאן לם תנל ידהא מקדאר שאה פלתאכ̇ד̇ שפנינין או פרכ̇י חמאם אחדהמא ללצעידה ואלאכ̇ר ללד̇כוה ויסתגפר ענהא אלאמאם פתטהר
<h3>פרק יג</h3>
(א) ת̇ם כלם אללה מוסי והרון קאילא
(ב) אי אנסאן כאן פי ג̇לד בדנה שאמה או עארצ̇ה או בקעה או צאר פי בדנה בלא ברץ פליות בה אלי הרון אלאמאם או אלי אחד מן בניה אלאימה
(ג) פינט̇ר אלאמאם אלבלא פי ג̇לד אלבדן פאן כאן פיה שער קד אנקלב אביץ̇ ומנט̇ר אלבלא עמיק מן ג̇לד בדנה פהו בלא ברץ פאד̇א ראה כד̇אך פלינג̇סה
(ד) ואן כאנת בקעה ביצ̇א ליס מנט̇רהא עמיק מן אלג̇לד ושערהא לם ינקלב אביץ̇ פליוקפה סבעה איאם
(ה) ת̇ם ינט̇רה פי אליום אלסאבע פאן וקף אלבלא בעינה לם יתפש פי אלג̇לד פליוקפה סבעה איאם ת̇אניה
(ו) ת̇ם ינט̇רה פי אליום אלסאבע ת̇אניה פאן כבי אלבלא ולם יתפש פי אלג̇לד פליטהרה פאנהא עארצ̇ה ויגסל ת̇יאבה ויטהר
(ז) ואן תפשת אלעארצ̇ה פי ג̇לדה בעד מא אורי ללאמאם פטהרה פליורהא לה ת̇אניה
(ח) ואד̇א ראי אלאמאם קד תפשת פי ג̇לדה פלינג̇סה פאנהא ברץ
(ט) ואד̇א כאן באנסאן בלא ברץ פליות בה אלי אלאמאם
(י) פנט̇ר אלאמאם פאד̇א בשאמה ביצ̇א פי ג̇לדה וקד אנקלבת אלשער אביץ̇ או ג̇זו מן לחם נקי פי אלשאמה
(יא) ברץ עתיק פי ג̇לד בדנה פלינג̇סה אלאמאם ולא יוקפה אד̇ הו נג̇ס
(יב) ואן אנתשר אלברץ פי אלבדן חתי גטא ג̇מיע בדן אלמבתלי מן ראסה אלי רג̇ליה ג̇מיע מנט̇ר עיני אלאמאם
(יג) פנט̇ר אלאמאם פאד̇א קד גטא אלברץ ג̇מיע בדנה פליטהרה אד̇ קד אנקלב כלה אביץ̇ פהו טאהר
(יד) ואי יום ט̇הר פיה לחם נקי פלינג̇ס פיה
(טו) באן ירי אלאמאם אללחם אלנקי פלינג̇סה לאן אלג̇זו מן אללחם אלנקי מע אלברץ נג̇ס הו
(טז) ואן רג̇ע אללחם אלנקי פאנקלב אביץ̇ פליג̇ אלי אלאמאם
(יז) פאד̇א נט̇ר אלאמאם אן אלבלא קד אנקלב אביץ̇ פליטהרה אנה טאהר
(יח) ואי אנסאן כאן פי ג̇לד בדנה קרח פברא
(יט) פצאר פי מוצ̇ע אלקרח שאמה ביצ̇א או בקעה ביצ̇א מחמרה פליור ללאמאם
(כ) פאד̇א ראי אלאמאם מנט̇רהא מתספלה מן אלג̇לד ושערהא קד אנקלב אביץ̇ פלינג̇סה פאנהא בלא ברץ אנתשר פי אלקרח
(כא) ואן הו נט̇רהא ולם יכן פיהא שער אביץ̇ וליס הי מתספלה מן אלג̇לד בל הי כאביה פליוקפה אלאמאם סבעה איאם
(כב) ואן הי תפשת פי אלג̇לד פלינג̇סה אלאמאם פאנהא בלא
(כג) ואן וקפת אלבקעה מכאנהא לם תתפש פהי מן את̇ר אלקרח פליטהרה אלאמאם
(כד) ואי אנסאן כאן פי ג̇לד בדנה כי נאר ת̇ם צאר ג̇ז אלכי בקעה ביצ̇א מחמרה או ביצ̇א פקט
(כה) פלינט̇רהא אלאמאם פאן אנקלב אלשער אביץ̇ וכאן מנט̇רהא עמיקא מן אלג̇לד פהו ברץ אנתשר פי אלכי פלינג̇סה אלאמאם
(כו) פאן ראהא אלאמאם וליס פיהא שער אביץ̇ וליסת הי מתספלה מן אלג̇לד בל הי כאביה פליוקפה אלאמאם סבעה איאם
(כז) ת̇ם ינט̇רה פי אליום אלסאבע פאן תפשת פי אלג̇לד פלינג̇סה אלאמאם פאנה בלא ברץ
(כח) ואן וקפת אלבקעה מכאנהא ולם תתפש פי אלג̇לד והי כאביה פהו מן את̇ר אלכי פליטהרה אלאמאם פאנהא תשויט אלכי
(כט) ואי רג̇ל או מראה כאן בה בלא פי ראסה או פי לחיתה
(ל) פלינט̇רה אלאמאם פאן כאן מנט̇רה עמיקא מן אלג̇לד ופיה שער דקיק אצהב פלינג̇סה אלאמאם פאנה כלף והוא ברץ אלראס או אללחיה
(לא) ואן ראה אלאמאם וליס מנט̇רה עמיקא מן אלג̇לד וליס פיה שער אסוד פליוקפה סבעה איאם
(לב) ת̇ם ינט̇רה פי אליום אלסאבע פאן הו לם יתפש ולם יכן פיה שער אצהב ומנט̇רה ליס עמיק מן אלג̇לד
(לג) פליחלק ג̇מיע שערה מא כ̇לא מוצ̇ע אלכלף פליוקפה סבעה איאם ת̇אניה
(לד) ת̇ם ינט̇רה אלאמאם פי אליום אלסאבע פאן הו לם יתפש פי אלג̇לד ומנט̇רה ליס עמיקא מן אלג̇לד פליטהרה ויגסל ת̇יאבה ויטהר
(לה) ואן תפשו אלכלף פי בדנה בעד טהרה
(לו) פנט̇רה אלאמאם וקד תפשי פי אלג̇לד פלא יפחץ ען אלשער אלאצהב בברהאן אנה נג̇ס
(לז) ואן וקף אלכלף פי עינה ונבת פיה שער אסוד פקד ברא אלכלף והו טאהר פליטהרה אלאמאם
(לח) ואי רג̇ל או מראה כאן פי ג̇לד בדנהם בקע בקע ביץ̇
(לט) פלינט̇ר אלאמאם פאד̇א כאן פי ג̇לד אבדאנהם בקע כאביה ביץ̇ פהו בהק אנתשר פי אלג̇לד והו טאהר
(מ) ואי אנסאן אנתתף שער ראסה פהו אצלע והו טאהר
(מא) ואן אנתתף ממא ילי וג̇הה פהו אג̇לח והוא טאהר
(מב) ואן כאן פי אלצלעה או אלג̇לחה בלא אביץ̇ מחמר פימכן אן יכון ברצא קד אנתשר פי צלעתה או פי ג̇לחתה
(מג) פלינט̇רהא אלאמאם אן כאנת שאמה אלבלא ביצ̇א מחמרה פי צלעתה או פי ג̇לחתה עלי סביל מנאט̇ר ברץ סאיר ג̇לד אלבדן ואחכאמהא
(מד) הו רג̇ל אברץ והו נג̇ס פלינג̇סה אלאמאם תנג̇יסא פאן בלאה פי ראסה
(מה) ואלאברץ אלד̇י בה אלבלא יג̇ב אן תכון ת̇יאבה ממזקה וראסה משעת̇א ועלי שארבה יתלת̇ם וינאדי אלנג̇ס אלנג̇ס
(מו) טול מא אקאם בה אלבלא ינג̇ס פאנה נג̇ס פליג̇לס פראדא כ̇ארג̇ אלעסכר יכון מסכנה
(מז) ואי ת̇וב כאן פיה בלא אלברץ מן ת̇וב צוף או כתאן
(מח) או סדא או לחמה מן כתאן או צוף או פי ג̇לד או פי מא צנע מנה
(מט) ויכון אלבלא אכ̇צ̇ר או אחמר פי אלת̇וב או פי אלג̇לד או אלסדא או אללחמה או פי שי מן אנא אלג̇לוד פד̇לך הו בלא אלברץ פליורא אלי אלאמאם
(נ) ת̇ם ינט̇רה אלאמאם ויוקפה סבעה איאם
(נא) ת̇ם ינט̇רה אלאמאם פי אליום אלסאבע פאן תפשי פי אלת̇וב או פי אלסדא או אללחמה או פי אלג̇לד וג̇מיע מא יעמל אלג̇לד ללצנאעה פד̇אך אלבלא ברץ מאחק והו נג̇ס
(נב) פליחרק אלת̇וב או אלסדא או אללחמה כאן מן צוף או כתאן או ג̇מיע אנא אלג̇לד אלד̇י יכון פיה אלבלא פאנה ברץ מאחק לד̇לך יחרק באלנאר
(נג) ואן ראה אלאמאם לם יתפש פי אלת̇וב או אלסדא או אללחמה או ג̇מיע אניה אלג̇לד
(נד) פליאמר אלאמאם בגסלה באלמא ויוקפה סבעה איאם ת̇אניה
(נה) ת̇ם ינט̇רה אלאמאם בעד מא גסל פאן כאן לם ינקלב לונה ולם יתפש פהו נג̇ס וליחרק באלנאר והי מהלכה כאנת פי סחקה או זבירתה
(נו) פאן ראה אלאמאם קד כבי אלבלא בעד מא גסל פליכ̇רקה מן אלת̇וב או מן אלג̇לד ויקטעה מן אלסדא או אללחמה
(נז) ואן ט̇הרת זיאדה פי אלת̇וב או אלסדא או אללחמה או ג̇מיע אנא אלג̇לוד פהי אלמנתשרה פלתחרק באלנאר אלת̇וב אלד̇י פיה אלבלא
(נח) ואלת̇וב או אלסדא או אללחמה או ג̇מיע אנא אלג̇לוד אן גסלת פזאל ענהא אלבלא פלתגסל ת̇אניה ותטהר
(נט) הד̇ה שריעה בלא אלברץ אלכ̇אץ פי ת̇וב אלצוף או אלכתאן או אלסדא או אללחמה או שי מן אנא אלג̇לוד ליטהר או לינג̇ס
<h3>פרק יד</h3>
(א) ת̇ם כלם אללה מוסי קאילא
(ב) הד̇ה תכון שריעה אלאברץ פי וקת טהרה אן יותא בכ̇ברה אלי אלאמאם
(ג) פליכ̇רג̇ אלאמאם אלי כ̇ארג̇ אלעסכר פאד̇א נט̇ר אן אלאברץ קד אשפי מן בלא אלברץ אמר פיה במא יג̇ב
(ד) פיאמר אלאמם ויוכ̇ד̇ ללמתטהר עצפוראן חיאן טאהראן ועוד ארז וחריר קרמז וצעתר
(ה) ת̇ם יאמר אלאמאם פיד̇בח אחדהמא פי אנא כ̇זף עלי מא מן נביע
(ו) וליאכ̇ד̇ אלעצפור אלחי ועוד ארז וחריר קרמז וצעתרא ויגמס ד̇לך מע אלעצפור אלחי פי דם אלעצפור אלמד̇בוח עלי אלמא אלד̇י מן נביע
(ז) וינצ̇ח עלי אלמתטהר מן אלברץ סבע מראת ויטהרה ויטלק אלעצפור אלחי עלי וג̇ה אלצחרא
(ח) ת̇ם יגסל אלמתטהר ת̇יאבה ויחלק ג̇מיע שערה וירחץ̇ באלמא ויטהר ובעד ד̇לך ידכ̇ל אלי אלעסכר ויקים כ̇ארג̇ מנזלה סבעה איאם
(ט) פאד̇א כאן איצ̇א פי אליום אלסאבע יחלק ג̇מיע שער ראסה ולחיתה וחואג̇ב עיניה מע סאיר שערה ויגסל ת̇יאבה וירחץ̇ בדנה באלמא ויטהר
(י) ופי אליום אלת̇אמן יקדם כ̇רופין צחיחין ורכ̇לה אבנת סנתהא צחיחה ות̇לאת̇ה עשור מן סמיד הדיה מלת̇ות̇ה בדהן ולג̇ דהן
(יא) ויוקף אלאמם אלמטהר אלרג̇ל אלמתטהר והי בין ידי אללה ענד באב כ̇בא אלמחצ̇ר
(יב) ויאכ̇ד̇ אלאמאם אחד אלכ̇רופין ליקרבה ען אלאת̇ם ואללג̇ אלדהן ויחרכהא תחריכא בין ידי אללה
(יג) ת̇ם יד̇בחה פי אלמוצ̇ע אלד̇י יד̇בח אלד̇כוה ואלצעידה פי מוצ̇ע אלקדס לאן קרבאן אלאת̇ם הו כאלד̇כוה ללאמאם מן כ̇ואץ אלאקדאס
(יד) ת̇ם יאכ̇ד̇ מן דמה ויג̇על עלי שחמה אד̇ן אלמטתהר אלימני ועלי אבהאם ידה אלימני ואבהאם רג̇לה אלימני
(טו) ויאכ̇ד̇ אלאמאם מן אללג̇ אלדהן ויצב עלי כפה אליסרי
(טז) ת̇ם יגמס אצבעה אלימני מן אלדהן אלד̇י עלי כפה אליסרי וינצ̇ח באצבעה סבע מראר בין ידי אללה
(יז) ת̇ם יצ̇ע מן באקיה עלי שחמה אד̇ן אלמתטהר אלימני ועלי אבהאם ידה אלימני ואבהאם רג̇לה אלימני עלי דם קרבאן אלאת̇ם
(יח) ואלפאצ̇ל מנה יצ̇עה עלי ראס אלמתטהר ויסתגפר ענה בין ידי אללה
(יט) ת̇ם יעמל אלאמאם אלד̇כוה ויסתגפר ען אלמטתהר מן נג̇אסתה ובעד ד̇לך יד̇בח אלצעידה
(כ) ת̇ם יצעד אלצעידה ואלהדיה עלי אלמד̇בח ויסתגפר ענה אלאמאם ויטהר
(כא) ואן כאן פקירא לא תנאל ידה ד̇לך פליקרב כ̇רופא ואחדא קרבאן אלאת̇ם ללתחריך ליסתגפר ענה ועשרא מן סמיד מלת̇ות̇ בדהן הדיה ולג̇ דהן
(כב) ושפנינין או פרכ̇י חמאם עלי מא תנאל ידה פיכון אחדהמא ד̇כוה ואלאכ̇ר צעידה
(כג) פליאת בהמא פי אליום אלת̇אמן מן אול טהרה אלי אלאמאם אלי באב כ̇בא אלמחצ̇ר בין ידי אללה
(כד) ויאכ̇ד̇ אלאמאם כ̇רוף קרבאן אלאת̇ם ולג̇ אלדהן ויחרכהא תחריכא בין ידי אללה
(כה) ת̇ם יד̇בחה ויאכ̇ד̇ מן דמה ויצ̇ע עלי שחמה אד̇ן אלמטתהר אלימני ועלי אבהאם ידה אלימני ואבהאם רג̇לה אלימני
(כו) ויצב מן אלדהן פי כפה אליסרי
(כז) וינצ̇ח באצבעה אלימני מן אלדהן אלד̇י עלי כפה אליסרי סבע מראת בין ידי אללה
(כח) ויצ̇ע באקי אלדהן אלד̇י פי כפה עלי שחמה אד̇ן אלמתטהר אלימני ועלי אבהאם ידה אלימני ואבהאם רג̇לה אלימני עלי מוצ̇ע דם קרבאן אלאת̇ם
(כט) ובאקיה יצ̇עה עלי ראס אלמתטהר ויסתגפר ענה בין ידי אללה
(ל) ת̇ם יעמל מן אלשפאנינין או מן פרכ̇י אלחמאם עלי מא תנאל ידה
(לא) תנאל ידה אחדהמא ד̇כוה ואלאכ̇ר צעידה מע אלהדיה ויסתגפר ענה בין ידי אללה
(לב) הד̇ה שריעה מן כאן בה בלא אלברץ ולם תנל ידה פי וקת טהרה
(לג) ת̇ם כלם אללה מוסי והרון תכלימא
(לד) אד̇א דכ̇לתם אלי בלד כנעאן אלד̇י אנא מעט לכם אן תחוזוה פאחללת בלא אלברץ פי בעץ̇ ביות ארץ̇ חוזכם
(לה) פליאת אלד̇י לה אלבית ויכ̇בר אלאמאם קאילא קד ט̇הר לי פי אלבית שביה בלא
(לו) ויאמר אלאמאם ליפרגו אלבית קבל אן ידכ̇ל לינט̇ר אלבלא ולא ינג̇ס ג̇מיע מא פיה ובעד ד̇לך ידכ̇ל פינט̇ר אלבית
(לז) פאן ראי אלבלא פאד̇א פי חיטאן אלבית כ̇טוט מכ̇צ̇רה או מחמרה ומנט̇רהא מתספל מן אלחאיט
(לח) פיכ̇רג̇ מן אלבית אלי באבה וליוקפה סבעה איאם
(לט) ת̇ם ירג̇ע פי אליום אלסאבע פאן כאן אלבלא קד תפשי פי חיטאן אלבית
(מ) פליאמר אלאמאם ותכ̇לע אלחג̇אר אלד̇י פיהן אלבלא ותרמי אלי כ̇ארג̇ אלקריה אלי מוצ̇ע נג̇ס
(מא) ויקשר אלבית מן דאכ̇ל מסתדירא וירמו באלתראב אלד̇י קשרוה אלי כ̇ארג̇ אלקריה אלי מוצ̇ע נג̇ס
(מב) ויאכ̇ד̇ו חג̇ארה אכ̇ר פידכ̇לוהא מוצ̇ע תלך אלחג̇ארה ותראב אכ̇ר יוכ̇ד̇ ויטין אלבית
(מג) פאן עאד אלבלא ואנתשר פי אלבית בעד מא כ̇לעת אלחג̇ארה ובעד מא קשר אלבית ובעד מא טין
(מד) פדכ̇ל אלאמאם ונט̇ר פאד̇א קד תפשי אלבלא פי אלבית פהו ברץ מאחק פי אלבית והו נג̇ס
(מה) פלינקצ̇ה מן חג̇ארה וכ̇שבה וג̇מיע תראבה וירמי ד̇לך אלי כ̇ארג̇ אלקריה אלי מוצ̇ע נג̇ס
(מו) ומן דכ̇ל אלי אלבית טול אלאיאם אלד̇י אוקפה פלינג̇ס אלי אלמגיב
(מז) ומן אנצ̇ג̇ע פיה פליגסל ת̇יאבה וכד̇אך מן אכל פיה פליגסל ת̇יאבה
(מח) פאן דכ̇ל אלאמאם פנט̇ר פאד̇א לם יתפש אלבלא פי אלבית בעד תטינה פליטהרה פאן אלבלא קד ברא
(מט) ויאכ̇ד̇ לתד̇כיתה עצפורין ועוד ארז וחריר קרמז וצעתרא
(נ) ויד̇בח אלעצפור אלואחד עלי אנא מן כ̇זף עלי מא מן נביע
(נא) ויאכ̇ד̇ אלעוד ארז ואלצעתר וחריר קרמז ואלעצפור אלחי ויגמסהא פי דם אלעצפור אלמד̇בוח ואלמא אלד̇י מן נביע וינצ̇חה עלי אלבית סבע מראת
(נב) ויד̇כי אלבית בדם אלעצפור ואלמא אלנאבע ואלעצפור אלחי ואלעוד ארז ואלצעתר ואלחריר קרמז
(נג) ויטלק אלעצפור אלחי כ̇ארג̇ אלקריה אלי וג̇ה אלצחרא ויסתגפר ען אלבית ויטהר
(נד) הד̇ה אלשריעה לג̇מיע בלא אלברץ וללכלף
(נה) ולברץ אלת̇יאב ואלמנאזל
(נו) וללשאמה וללעארצ̇ה וללבקעה
(נז) ואלפתיא פי וקת אלתנג̇יס ואלתטהיר הד̇ה שריעה אלברץ
<h3>פרק טו</h3>
(א) ת̇ם כלם אללה מוסי והרון קאילא
(ב) כלמא לבני אסראיל וקולא להם אי רג̇ל כאן ד̇איבא מן אחלילה פד̇ובה ד̇אך הו נג̇ס
(ג) והד̇ה צפה ד̇ובה אלתי תכון בה נג̇אסתה אמא אן יג̇על אחלילה אלד̇וב כאלריאל או ינכ̇תם מנה פתלך נג̇אסתה
(ד) וחכמה אן יכון כל מצ̇ג̇ע ינצ̇ג̇ע עליה ינג̇ס וכל אנא יג̇לס עליה ינג̇ס
(ה) ואי אנסאן דנא מן מצ̇ג̇עה פליגסל ת̇יאבה וירחץ̇ באלמא וינג̇ס אלי אלמגיב
(ו) ואלד̇י יג̇לס עלי אנא יג̇לס עליה ד̇איב יגתסל באלמא וינג̇ס אלי אלמגיב
(ז) ומן דנא בג̇סד ד̇איב פליגסל ת̇יאבה וירחץ̇ באלמא וינג̇ס אלי אלמגיב
(ח) ואן בזק אלד̇איב עלי אלטאהר יגסל ת̇יאבה וירחץ̇ באלמא וינג̇ס אלי אלמגיב
(ט) וכל מרכב ירכב עליה אלד̇איב ינג̇ס
(י) וכל מן דנא בשי ממא יכון תחתה כד̇אך ינג̇ס אלי אלמגיב ומן חמל שיא מנהא יגסל ת̇יאבה וירחץ̇ באלמא וינג̇ס אלי אלמגיב
(יא) וג̇מיע מא דנא בה אלד̇איב ולם יגסל ד̇אתה באלמא פליגסל ת̇יאבה וירחץ̇ באלמא וינג̇ס אלי אלמגיב
(יב) ואי אנא כ̇זף דנא בה אלד̇איב פליכסר ואי אנא כ̇שב פליגסל באלמא
(יג) ואד̇א טהר אלד̇איב מן ד̇ובה פליחץ לה סבעה איאם לטהרה ויגסל ת̇יאבה וירחץ̇ בדנה במא מן נביע ויטהר
(יד) ופי אליום אלת̇אמן יג̇ בשפנינין או פרכ̇י חמאם אלי אלאמאם אלי אלבאב כ̇בא אלמחצ̇ר
(טו) ויצנע אלאמאם אחדהמא ד̇כוה ואלאכ̇ר ללצעידה ויסתגפר ענה בין ידי אללה מן ד̇ובה
(טז) ואי רג̇ל כ̇רג̇ת מנה נטפה אנסאל פליגסל ג̇מיע בדנה באלמא וינג̇ס אלי אלמגיב
(יז) ואי ת̇וב או ג̇לד צאר עליה מנהא שי פליגסל באלמא וינג̇ס אלי אלמגיב
(יח) ואיה מראה צ̇אג̇עהא רג̇ל בנטפה אנסאל פלירחצ̇א באלמא וינג̇סא אלי אלמגיב
(יט) ואיה מראה כאנת ד̇איבה והו אן יכון דם ינחל מן פרג̇הא פלתקם סבעה איאם פי חיצ̇תהא וכל מן דנא בהא ינג̇ס אלי אלמגיב
(כ) וג̇מיע מא תנצ̇ג̇ע עליה פי חיצ̇תהא ינג̇ס וג̇מיע מא תג̇לס עליה ינג̇ס
(כא) וכל מן דנא במצ̇ג̇עהא יגסל ת̇יאבה וירחץ̇ באלמא וינג̇ס אלי אלמגיב
(כב) וכל מן דנא בשי מן אלאניה אלתי תג̇לס עליה יגסל ת̇יאבה וירחץ̇ באלמא וינג̇ס אלי אלמגיב
(כג) ואן כאן עלי מצ̇ג̇עהא או עלי אלאנא אלד̇י הי ג̇אלסה עליה ממאסא לה פלינג̇ס אלי אלמגיב
(כד) ואן צ̇אג̇עהא רג̇ל פקד צאר חכם חיצ̇תהא עליה וינג̇ס סבעה איאם וכל מצ̇ג̇ע ינצ̇ג̇ע עליה ינג̇ס
(כה) ואיה מראה פאץ̇ דמהא איאמא כת̇ירה מן ג̇ר וקת חיצ̇תהא או בעקבה פג̇מיע איאם פיץ̇ נג̇אסתהא פלתכן פיהא כאיאם חיצ̇תהא נג̇סה
(כו) וג̇מיע אלמצ̇ג̇ע אלד̇י תנצ̇ג̇ע עליה טול איאם פיצ̇הא פליכן להא כמצג̇ע חיצ̇תהא וג̇מיע אלאנא אלד̇י תג̇לס עליה פליכן נג̇סא כנג̇אסתה פי חיצ̇תהא
(כז) וכל מן דנא בשי מנהא פלינג̇ס באן יגסל ת̇יאבה וירחץ̇ באלמא וינג̇ס אלי אלמגיב
(כח) ואן הי טהרת מן פיצ̇תהא פלתחץ סבעה איאם ובעד ד̇לך תטהר
(כט) ופי אליום אלת̇אמן תאכ̇ד̇ שפנינין או פרכ̇י חמאם ותאת בהמא אלי אלאמאם אלי באב כ̇בא אלמחצ̇ר
(ל) ויעמל אלאמאם אחדהמא ד̇כוה ואלאכ̇ר צעידה ויסתגפר ענהא בין ידי אללה מן פיץ̇ נג̇אסתהא
(לא) פיג̇ב אן תג̇אנבא בני אסראיל מן נג̇אסתהם ולא יהלכון בנג̇אסתהם אד̇א הם נג̇סו מסכני אלד̇י הו בינהם
(לב) הד̇ה שריעה אלד̇איב ומן תכ̇רג̇ מנה נטפה אנסאל ללתנג̇ס בהא
(לג) ואלחאיץ̇ פי טמת̇הא ואלפאיץ̇ ד̇ובה מן ד̇כר ואנת̇י ורג̇ל יצ̇אג̇ע נג̇סה
<h3>פרק טז</h3>
(א) אן אללה כלם מוסי בעד מות אבני הרון אד̇ תקדמא בין ידי אללה עלי מא בין פמאתא
(ב) וקאל אללה למוסי מר הרון אכ̇אך באן לא ידכ̇ל פי כת̇יר מן אלאוקאת אלי אלקדס מן דאכ̇ל אלסג̇ף אלי חצ̇רה אלגשא אלד̇י עלי אלצנדוק לילא ימות פאני מתג̇ל באלגמאם פוק אלגשא
(ג) בהד̇ה אלאמור ידכ̇ל הרון אלי אלקדס באן יחצ̇ר רת̇א מן אלבקר ללד̇כוה וכבשא ללצעידה
(ד) ואן ילבס תוניה מן עשר מקדסה בעד אן יכון עלי בדנה סראויל מן עשר ויתקלד בזנאר מן עשר מחץ̇ ויתעמם בעמאמה מת̇ל ד̇לך פהד̇ה הי ת̇יאב אלקדס ויגסל בדנה באלמא וילבסהא
(ה) וליאכ̇ד̇ מן ענד ג̇מאעה בני אסראיל עתודין ללד̇כוה וכבשא ללצעידה
(ו) פיבתדי אולא פיקדם רת̇ אלד̇כוה אלד̇י לה ויסתגפר ענה ואן אלה
(ז) ת̇ם יאכ̇ד̇ אלעתודין ויוקפהמא בין ידי אללה ענד באב כ̇בא אלמחצ̇ר
(ח) וילקי עליהמא סהמין אחדהמא לבית אללה ואלאכ̇ר לג̇בל עזאז
(ט) פליקדם אלעתוד אלד̇י וקע עליה אלסהם לבית אללה ויצנעה ד̇כוה
(י) ואלעתוד אלד̇י וקע עליה אלסהם לג̇בל עזאז יוקף חיא בין ידי אללה ליסתגפר ענה ליבעת̇ה לג̇בל עזאז ללבריה
(יא) ויקדם הרון ת̇אניה רת̇ אלד̇כוה אלד̇י לה ויסתגפר ענה וען אלה ת̇ם יד̇בחה
(יב) ת̇ם יאכ̇ד̇ מלא אלמג̇מר ג̇מר נאר מן פוק אלמד̇בח מן בין ידי אללה ומלו חפניה מן בכ̇ור אלצמוג אלמדקוק וידכ̇ל אלג̇מיע אלי דאכ̇ל אלסג̇ף
(יג) פילקי ד̇לך אלבכ̇ור עלי אלנאר בין ידי אללה חתי יגטי צ̇באב אלבכ̇ור אלגשא אלד̇י עלי אלצנדוק פאנה לא ימות
(יד) ת̇ם יאכ̇ד̇ מן דם אלרת̇ פינצ̇ח באצבאעה קבאלה אלגשא שרקא מרה ואחדה ת̇ם ינצ̇ח בין ידיה מנה סבע מראת
(טו) ת̇ם יד̇בח עתוד אלד̇כוה אלד̇י ללקום וידכ̇ל מן דמה אלי דאכ̇ל אלסג̇ף פיצנע בה כמא צנע בדם אלרת̇ אן ינצ̇ח מנה קבאלה אלגשא ובין ידיה
(טז) פיסתגפר פי אלקדס ען מעאצי בני אסראיל וג̇רומהם וג̇מיע ד̇נובהם וכד̇לך יצנע מן אלדמוין פי כ̇בא אלמחצ̇ר אלד̇י הו סאכן מעהם פי מא בין מעאציהם
(יז) ולא יכון אחד מן אלנאס פי כ̇בא אלמחצ̇ר חין ידכ̇ל ליסתגפר פי אלקדס אלי אן יכ̇רג̇ וקד אסתגפר ענה וען אלה וען ג̇מיע ג̇וק אלאסראיל
(יח) ת̇ם יכ̇רג̇ אלי אלמד̇בח אלד̇י בין ידי אללה פיסתגפר עליה באן יאכ̇ד̇ מן דם אלרת̇ ודם אלעתוד מג̇מועין פיצ̇ע עלי ארכאן אלמד̇בח מסתדירא
(יט) ת̇ם ינצ̇ח עליה מן אלדם באצבאעה סבע מראת פיטהרה ויקדסה מן מעאצי בני אסראיל
(כ) פאד̇א פרג מן אלאסתגפאר פי אלקדס ופי כ̇בא אלמחצ̇ר וענד אלמד̇בח קדם אלעתוד אלחי
(כא) פאסנד ידיה עלי ראסה ואקר בד̇נוב בני אסראיל וג̇רומהם וג̇מיע כ̇טאיאהם פאד̇א תלאהא ענד ראס אלעתוד בעת̇ בה מע רג̇ל מעד לה אלי אלבר
(כב) פהו יחמל אלעתוד עלי ענקה ען ג̇מיע ד̇נובהם אלי ארץ̇ מנקטעה ת̇ם יטלקה פי אלבר
(כג) ת̇ם ידכ̇ל הרון אלי כ̇בא אלמחצ̇ר פיכ̇רג̇ אלמג̇מרה ת̇ם ינזע אלת̇יאב אלעשר אלתי לבסהא פי דכ̇ולה אלי אלקדס וידעהא הנאך
(כד) ת̇ם יגסל בדנה באלמא פי מוצ̇ע מקדס וילבס ת̇יאבה אלמעלומה ת̇ם יכ̇רג̇ פיקרב צואעדה וצואעד אלקום ויסתגפר ענה וען אלקום
(כה) ושחום אלד̇כואת יקתרהא עלי אלמד̇בח
(כו) ואלמטלק אלעתוד פי ג̇בל עזאז יגסל ת̇יאבה וירחץ̇ בדנה באלמא ובעד ד̇לך ידכ̇ל אלי אלעסכר
(כז) ואמא רת̇ אלד̇כוה ועתוד אלד̇כוה אללד̇ין אדכ̇ל מן דמהמא ללאסתגפאר פי אלקדס פליכ̇רג̇א אלי כ̇ארג̇ אלעסכר פיחרקו באלנאר ג̇לודהמא ולחומהמא ופרות̇המא
(כח) ואלמחרקהמא יגסל ת̇יאבה וירחץ̇ בדנה באלמא ובעד ד̇לך ידכ̇ל אלי אלעסכר
(כט) פיכון ד̇לך לכם רסם אלדהר פי אליום אלעאשר מן אלשהר אלסאבע תג̇יעו אנפסכם ושיא מן אלעמל לא תעמלו אלצריח ואלגריב אלדכ̇יל פי מא בינכם
(ל) ופי הד̇א אליום יסתגפר ענכם ליטהרכם כמא בינת פמן ג̇מיע כ̇טאיאכם בין ידי אללה פתטהרון
(לא) וסבת הי עטלה לכם אד̇ תג̇יעון אנפסכם רסם אלדהר
(לב) וכד̇לך יסתגפר אלאמאם אלד̇י ימסח ויכמל ואג̇בה ליאם מכאן אביה פילבס ת̇יאב אלעשר ת̇יאב אלקדס
(לג) פיסתגפר פי כ̇ואץ אלאקדאס ופי כ̇בא אלמחצ̇ר וענד אלמד̇בח יסתגפר פיהא ען אלאימה וען סאיר אלג̇וק
(לד) פיכון הד̇א לכם רסם אלדהר אן יסתגפר כד̇אך ען בני אסראיל מן ג̇מיע כ̇טאיאהם מרה ואחדה פי אלסנה פצנע הרון כמא אמר אללה מוסי
<h3>פרק יז</h3>
(א) ת̇ם כלם אללה מוסי קאילא
(ב) מר הרון ובניה וסאיר בני אסראיל וקל להם הד̇א אלאמר אלד̇י אמר אללה בה
(ג) אי רג̇ל מן בני אסראיל יד̇בח ת̇ורא או כבשא או ענזא פי אלעסכר או כ̇ארג̇ה
(ד) ולא יאתי בה אלי באב כ̇בא אלמחצ̇ר פיקרבה אד̇ הו קרבאן ללה בין ידי מסכנה פהו יחסב עליה כמן קד ספך דם אנסאן פינקטע ד̇לך אלאנסאן מן בין קומה
(ה) לכי יאתו בנו אסראיל בד̇באיחהם אלתי לעלהם יד̇בחוהא עלי וג̇ה אלצחרא פיג̇ו בהא בין ידי אללה אלי באב כ̇בא אלמחצ̇ר אלי אלאמאם פיד̇בחוהא ד̇באיח סלאמה ללה
(ו) וירש אלאמאם דמהא עלי מד̇בח אללה אלד̇י ענד באב כ̇בא אלמחצ̇ר ויקתר שחמהא מקבולא מרצ̇יא ללה
(ז) ולא יד̇בחון אבדא ד̇באיחהם ללשיאטין אלד̇י הם יגטון פי תבעהם פיכון להם ד̇לך רסם אלדהר לאג̇יאלהם
(ח) וקל להם אי רג̇ל מן בני אסראיל ומן אלגריב אלדכ̇יל פי מא בינהם יחרק צעידה או ד̇בחא
(ט) ואלי באב כ̇בא אלמחצ̇ר לא יאתי בה ליקרבה כד̇אך ללה פינקטע דלך̇ אלאנסאן מן בין קומה
(י) ואי רג̇ל מן אל אסראיל ומן אלגריב אלדכ̇יל פי מא בינהם יאכל שיא מן אלדם אחללת גצ̇בי פיה וקטעתה מן בין קומה
(יא) לאן נפס ג̇מיע אלבשרין אלדם מסכנהא ולד̇לך ג̇עלתה לכם עלי אלמד̇בח ליסתגפר בה ען נפוסכם לאן אלדם כד̇אך כפר ען אלנפס
(יב) ולד̇לך קלת לבני אסראיל כל אנסאן מנכם לא יאכל דמא חתי אלגריב אלדכ̇יל פי מא בינכם לא יאכל דמא
(יג) ואי רג̇ל מן אלאסראיל ומן אלגריב אלדכ̇יל פי מא בינכם צאד צידא מן אלוחש ואלטאיר אלד̇ין יוכלאן חלאלא פליצב דמה ויוארה באלתראב
(יד) לאן נפוס אלבשרין כל ואחדה פי דמה ולאני קלת לבני אסראיל דם כל בשרי לא תאכלו אד̇ נפוס כל אלבשרין אלדם מסכנהא וכל מן אכלה ינקטע
(טו) ואי אנסאן אכל נבילה או פריסה מן אלצריח ואלגריב פיגסל ת̇יאבה וירחץ̇ באלמא וינג̇ס אלי אלמגיב ויטהר
(טז) פאן הו לם יגסלהא או לם ירחץ̇ בדנה פקד זאד פי חמל וזרה
<h3>פרק יח</h3>
(א) ת̇ם כלם אללה מוסי קאילא
(ב) כלם בני אסראיל וקל להם אנא אללה רבכם
(ג) כצנאיע אהל בלד מצר אלד̇י אקמתם פיה לא תצנעו וכצנאיע אהל בלד כנעאן אלד̇י אנא מדכ̇לכם ת̇ם פלא תצנעו וברסומהם לא תסירו
(ד) אחכאמי פאצנעו ורסומי פאחפט̇ו וסירו בהא אנא אללה רבכם אג̇אזיכם כ̇ירא
(ה) ואחפט̇ו רסומי ואחכאמי פאן ג̇זא אי אנסאן עמל בהא אן יחיא אלחיאה אלדאימה אנא אללה אלדאים אלבקא
(ו) וכל רג̇ל מנכם אלי נסיב ד̇אתה לא יתקדם לכשף סואתהא אנא אללה נהיתכם ען ד̇לך
(ז) סואה אביך וסואה אמך לא תכשף אמא סואה אמך פהי אמך נפסהא פלא תכשפן סואתהא
(ח) ואמא סואה זוג̇ה אביך פהי זוג̇ה אביך פלא תכשפן סואתהא
(ט) וסואה אכ̇תך אבנת אביך או אבנת אמך אלמולודה דאכ̇לא או כ̇ארג̇א פלא תכשפן סואתהא
(י) סואה בנת אבנך או בנת אבנתך פלא תכשפהמא לאנהמא סואתך
(יא) סואה בנת זוג̇ה אביך אלמולודה מן אביך הי אלתי בינת אנהא אכ̇תך פלא תכשפן סואתהא
(יב) סואה אכ̇ת אביך פלא תכשף לאנהא נסיבה אביך
(יג) סואה אכ̇ת אמך פלא תכשף לאנהא נסיבה אמך
(יד) סואה עמך לא תכשף וד̇לך אלא תתקדם אלי זוג̇תה אד̇ הי עמתך
(טו) סואה כנתך פלא תכשף והי זוג̇ה אבנך פלא תכשף סותהא
(טז) סואה זוג̇ה אכ̇יך פלא תכשף לאנהא סואה אכ̇יך
(יז) סואה מראה ואבנתהא פלא תכשפן וכד̇לך בנת אבנהא ובנת אבנתהא לא תתכ̇ד̇ לתכשף סואתהמא אד̇ הן נסאיב פהי פאחשה
(יח) ומראה מע אכ̇תהא פלא תתכ̇ד̇ לתכון צ̇רתהא לתכשף סואתהא מעהא פי חיאתהא
(יט) ואלי מראה פי חיצ̇ה נג̇אסתהא לא תתקדם לתכשף סואתהא
(כ) ומע זוג̇ה צאחבך לא תג̇על מצ̇אג̇עתך לאנסאל לתתנג̇ס בהא
(כא) ולא תעט מן נסלך ללתקריב ללצנם ולא תבד̇ל אסם רבך אנא אללה אלמעאקב
(כב) ואלד̇כר פלא תצ̇אג̇ע עלי צ̇רוב מצ̇אג̇עאת אלנסא פאנהא כריהה
(כג) ומע שי מן אלבהאים לא תג̇על מצ̇אג̇עתך ללתתנג̇ס בהא וכד̇לך אלמראה לא תקף בין ידי בהימה לתנזוהא פאנהא אבדה
(כד) לא תעצוני בשי מן הד̇ה פאן במת̇להא עאצוני אלאמם אלד̇ין אנא טארדהם מן בין ידיכם
(כה) ולמא נג̇ס אהל אלבלד טאלבתהם בד̇נובהם פשתת אלבלד אהלה
(כו) פאחפט̇ו אנתם רסומי ואחכאמי ולא תצנעו שיא מן הד̇ה אלמכארה אלצאריח ואלגריב אלדכ̇יל פי מא בינכם
(כז) אד̇ ג̇מיע הד̇ה אלמכארה צנעהא אהל אלבלד אלד̇ין מן קבלכם חתי נג̇ס
(כח) לילא ישתתכם אלבלד אד̇ נג̇סתמוה כמא שתת אלאמם אלד̇ין מן קבלכם
(כט) ואעלמו אן מן צנע שיא מן הד̇ה אלמכארה תנקטע תלך אלנפוס אלצאנעאת מן קומהא
(ל) פאחפט̇ו מא אסתחפט̇תכם לילא תצנעו מן רסום אלמכארה אלתי צנעת מן קבלכם ולא תעצוני בהא אנא אללה רבכם אג̇אזיכם כ̇ירא
<h3>פרק יט</h3>
(א) ת̇ם כלם אללה מוסי קאילא
(ב) מר ג̇מאעה בני אסראיל וקל להם כונו מקדסין לאני אללה רבכם אלקדוס
(ג) ליכ̇ף כל רג̇ל אמה ואבאה וסבותי אחפט̇ו אנא אללה רבכם אג̇אזיכם כ̇ירא
(ד) לא תולו אלי אות̇אן ומעבודאת מסבוכה לא תצנעו לכם אנא אללה רבכם אלואחד
(ה) ואד̇א ד̇בחתם ד̇בח סלאמה ללה פעלי מא ירתצ̇י מנכם אד̇בחוה
(ו) אן יכון יוכל יום ד̇בחכם ומן גדה ומא בקי אלי אליום אלת̇אלת̇ פליחרק באלנאר
(ז) ואן אכל מנה שי פי אליום אלת̇אלת̇ פהו כאלאכ̇ס לא יקבל
(ח) ואכלה פקד חמל וזרה למא בד̇ל אקדאס אללה וינקטע ד̇לך אלאנסאן מן קומה
(ט) ואד̇א חצדתם זרע בלדכם פלא תסתקץ ג̇הה מן צ̇יעתך פתחצדהא ולקאט זרעך פלא תלקטה
(י) וכרמך פלא תמשה ומפרוט כרמך פלא תלקטה בל אתרכהא ללצ̇עיף ואלגריב אנא אללה רבכם אג̇אזיכם כ̇ירא
(יא) לא תסרקו ולא תג̇חדו ולא ינכת̇ כל אמר בצאחבה
(יב) לא תחלפו באסמי באטלא פאנך אד̇ בד̇לת אסם אללה רבך אנא אללה רבך אלמעאקב
(יג) לא תגשם צאחבך ילא תגצ̇בה ולא תבת אג̇רה אלאג̇יר ענדך אלי אלגדאה
(יד) לא תשתם אצם ובין ידי אלאעמי לא תציר מעת̇רא וכ̇ף רבך אנא אללה אלמעאקב
(טו) לא תצנעו ג̇ורא פי אלחכם לא תחאבו פקירא ולא תבתהג̇ו ג̇לילא בל אחכם פי מא בין קומך באלעדל
(טז) לא תמץ̇ מאחלא בקומך ולא תקם עלי דם צאחבך אנא אללה אלמעאקב
(יז) לא תשנא אכ̇אך פי קלבך בל עט̇ה ועט̇א ולא תחמל ענה וזרה
(יח) לא תנקם ולא תחקד עלי קומך ואחבב לצאחבך מת̇ל נפסך אנא אללה אג̇אזיך כ̇ירא
(יט) ורסומי פאחפט̇והא בהאימך לא תנזוהא מן נועין וצ̇יעתך לא תזרעהא מן נועין ות̇וב מן נועין מלחמין לא יעלו עליך
(כ) ואי רג̇ל צ̇אג̇ע אמראה מצ̇אג̇עה אנסאל והי אמה מכ̇טובה לאי רג̇ל כאן ופדא לם תפדא או עתקהא לם ידפע אליהא פלתכן מחדודה ולא יקתלא אד̇ לם תעתק
(כא) פליאת בקרבאנה אלי אללה אלי באב כ̇בא אלמחצ̇ר כבשא לקרבאן אלאת̇ם
(כב) ויסתגפר אלאמאם ענה בה בין ידי אללה ען כ̇טיתה אלתי אכ̇טא פיגפר לה ד̇לך
(כג) ואד̇ תדכ̇לון אלי אלבלד פתגרסון כל שג̇ר מטעם פחרמו ת̇מרה תחרימא ת̇לאת̇ סנין יכון עליכם מחרמא לא יוכל
(כד) ופי אלסנה אלראבעה יכון ג̇מיע ת̇מרה מקדסא מוהלא ללה
(כה) ופי אלסנה אלכ̇אמסה תאכלו ת̇מרה פאני אללה רבכם אזיד לכם פי גלתה
(כו) ולא תאכלו מע אלדם ולא תתטירו ולא תתפאלו
(כז) לא תחדקו בזואיא ראסכם ולא תסתאצל זואיא לחיתך
(כח) וכ̇דשא עלי מית לא תג̇עלו פי אבדאנכם וכתאבה רשם לא תג̇עלו פיכם אנא אללה אלמעאקב
(כט) ולא תבד̇ל אבנתך ללפג̇ור כילא יפג̇ר אהל אלבלד פתמתלי פואחש
(ל) סבותי פאחפט̇והא ומקדסי פתוקוה אנא אללה שרפתהא
(לא) ולא תולו אלי אלמשעוד̇ין ואלעארפין ולא תטלבו אן תעצוני בהא אנא אללה רבכם עאלם אלגיב
(לב) מן בין ידי ד̇י אלשביה פקם ואבתהג̇ וג̇ה אלשיך̇ וכ̇ף רבך אנא אללה אלמעאקב
(לג) ואד̇א סכן מעכם גריב פי בלדכם פלא תגבנוה
(לד) וליכן כאלצריח מנכם אלגריב אלדכ̇יל פי מא בינכם ואחבב לה כנפסך לאנה טלמא כנתם גרבא פי בלד מצר אנא אללה רבכם אג̇מעין
(לה) לא תצנעו ג̇ורא פי אלחכם ולא פי אלמסאחה ואלוזן ואלמכאיל
(לו) בל מואזן עאדלה וצנג̇את עאדלה ואכיאל עאדלה ואקסאט עאדלה תכון לכם אנא אללה רבכם אלעדל אלמכ̇רג̇כם מן ארץ̇ מצר
(לז) ואחפט̇ו ג̇מיע רסומי ואחכאמי ואעמלו בהא אנא אללה אג̇אזיכם כ̇ירא
<h3>פרק כ</h3>
(א) ת̇ם כלם אללה מוסי קאילא
(ב) מר בני אסראיל איצ̇א וקל להם אי אנסאן מן בני אסראיל ומן אלגריב אלדכ̇יל פי מא בינהם יעטי מן נסלה ללצנם פליקתל קתלא והוא אן אהל אלבלד ירג̇מוה באל חג̇ארה
(ג) ואנא אחל גצ̇בי בד̇לך אלאנסאן פאקטעה מן בין קומה אד̇ אעטא מן נסלה ללצנם לכי ינג̇ס מקדסי ויבד̇ל אסם קדסי
(ד) ואן תגאפל אהל אלבלד תגאפלא ען ד̇לך אלאנסאן מע אעטאיה מן נסלה ללצנם פלם יקתלוה
(ה) אחללת גצ̇בי בד̇לך אלאנסאן ובמג̇אנסיה פאקטעתה וג̇מיע אלטאגיין פי תבעה מן בין קומהם
(ו) ואי אנסאן ולי אלי אלמשעוד̇ין ואלעארפין ליטגי אלנאס פי תבעהם אחללת גצ̇בי בד̇לך אלאנסאן פאקטעתה מן בין קומה
(ז) פתקדסו וכונו מקדסין לאני אללה רבכם אלקדוס
(ח) ואחפט̇ו רסומי ואעמלו בהא לאני אללה מקדסכם
(ט) ואי אנסאן לען אבאה ואמה פליקתל למא לען אבאה ואמה פקד חל דמה
(י) ואי רג̇ל זנא בזוג̇ה רג̇ל או זנא במראה צאחבה פליקתל אלזאני ואלזאניה קתלא
(יא) ואי רג̇ל צ̇אג̇ע זוג̇ה אביה פקד כשף סואה אביה פליקתלא ג̇מיעא פקד חל דמאהמא
(יב) ואי רג̇ל צ̇אג̇ע כנתה פליקתלא ג̇מיעא ולמא צנעא דאהיה פקד חל דמאהמא
(יג) ואי רג̇ל צ̇אג̇ע ד̇כרא עלי פן מצ̇אג̇עה אלנסא פקד צנעא ג̇מיעא כריהה וליקתלא פקד חל דמאהמא
(יד) ואי רג̇ל אתכ̇ד̇ מראה ואמהא פתלך פאחשה פליחרק באלנאר הו והן עלי אלבדל ולא תכון פאחשה פי מא בינכם
(טו) ואי רג̇ל ג̇על מצ̇אג̇עתה מא בהימה פליקתל קתלא ואלבהימה איצ̇א פאקתלוהא
(טז) ואיה מראה תקדמת אלי בהימה לתנזוהא פאקתל אלמראה ואלבהימה למא צנעא דאהיה פקד חל דמאהמא בד̇לך
(יז) ואי רג̇ל אכ̇ד̇ אכ̇תה בנת אביה או בנת אמה פנט̇ר אלי סואתהא ונט̇רת הי אלי סואתה פד̇לך עאר פלינקטעא מן חצ̇רה קומהם למא כשף סואה אכ̇תה פקד חמל וזרה
(יח) ואי רג̇ל צ̇אג̇ע מראה חאיצ̇א פכשף סואתהא וערי נביעהא והי כשפת נביע דמהא פלינקטעא ג̇מיעא מן בין קומהם
(יט) וסואה כ̇אלתך ועמתך פלא תכשף לאן מן ערי נסיבתה פקד חמל וזרה
(כ) ואי רג̇ל צ̇אג̇ע זוג̇ה עמה פקד כשף סואה עמה וממא חמלא וזרהמא ימותאן עקימאן
(כא) ואי רג̇ל אתכ̇ד̇ זוגה אכ̇יה אלתי הי מבעדה מנה פלמא כשף סואה אכ̇יה יכונאן עקימאן
(כב) פאחפט̇ו ג̇מיע רסומי ואחכאמי ואעמלו בהא ולא ישתתכם אלבלד אלד̇י אנא מדכ̇לכם ת̇ם לתחוזוה
(כג) ולא תסירו פי רסום אלאמם אלד̇ין אנא טארדהם מן בין ידיכם פאנהם למא צנעו ג̇מיע הד̇ה אקליתהם
(כד) וקלת לכם חאכמא אנתם תחוזון בלדהם ואנא אעטיה לכם תחוזוה בלדא יפיץ̇ אללבן ואלעסל אנא אללה רבכם אלד̇י אפרזתכם מן ג̇מיע אלאמם
(כה) פמיזו אלבהימה אלטאהרה מן אלנג̇סה ואלטאיר אלנגס מן אלטאהר ולא תנג̇סו אנפסכם באלבהאים ואלטאיר וסאיר מא ידב אלי אלארץ̇ אלד̇י אפרזתה לכם ללתנג̇יס
(כו) וכונו לי מקדסין לאני אללה אלקדוס אפרזתכם מן בין אלאמם לתוכנו לי כ̇אצה
(כז) ואי רג̇ל או מראה כאן ואחד מנהמא משעוד̇א או עארפא פליקתלא קתלא ובאלחג̇רה ירג̇מוהמא פקד חל דמאהמא
<h3>פרק כא</h3>
(א) ת̇ם קאל אללה למוסי מר לאימה בני הרון וקל להם לא ינג̇ס ואחד מנכם במית מן קומה
(ב) אלא בנסיבה אלאקרב אליה לאמה ואביה ואבנה ואבנתה ואכ̇יה
(ג) ואכ̇תה אלבכר אלאקרב אליה והי אלתי לם תצר לרג̇ל פבהא ינג̇ס
(ד) ולא ינג̇ס בכ̇טיר מן קומד פאנה תבד̇לה
(ה) לא ינתפו נתפא מן שעור דרוסהם וזואיא לחאהם לא יחלקוהא ופי אבדאנהם לא יכ̇דשון כ̇דשא
(ו) ליכונו מקדסין לרבהם ולא יבד̇לו אסמה פאנהם למא הם מקרבון קראבין אללה רבהם אלדאימה יכונו מקדסין
(ז) במראה פאג̇רה ומבד̇ולה לא יתזוג̇ו ובמראה מטלקה מן בעלהא לא יתזוג̇ו פאן כל ואחד מנהם מקדס לרבה
(ח) פקדסה באלאלזאם לאנה יקרב קרבאן רבך אלדאים פליכן לך מקדסא כמא אני אללה אלקדוס מקדסכם
(ט) ואי אבנה רג̇ל אמאם תבד̇לת פפג̇רת פקד פצ̇חת אבאהא פלתחרק באלנאר
(י) ואלאמאם אלכביר מן אכ̇ותה אלד̇י יצב עלי ראסה דהן אלמסח ויכמל ואג̇בה בלבס אלת̇יאב ראסה לא ישעת̇ ות̇יאבה לא ימזקהא
(יא) ועלי אי אנסאן מית פלא ידכ̇ל חתי באביה ואמה לא ינג̇ס
(יב) ומן אלמקדס לא יכ̇רג̇ וראהמא ולא יבד̇ל תקדיס רבה פאנה למא צאר תאג̇ דהן מסח רבה עליה אנא אללה שרפתה
(יג) פלא יתזוג̇ אלא במראה בכר
(יד) ואמא ארמלה ומטלקה ומבד̇ולה ופאג̇רה פלא יתזוג̇ באחדי האולי אלא במראה בכר מן קומה יתזוג̇
(טו) ולא יבד̇ל נסלה בסואהא מן קומה לאני אללה מקדסה
(טז) ת̇ם כלם אללה מוסי קאילא
(יז) מר הרון וקל לה אי רג̇ל מן נסלך עלי מר אג̇אלכם יכון פיה עיב לא יתקדם ליקרב קרבאן רבה
(יח) אד̇ רג̇ל פיה עיב לא יתקדם פמן ד̇לך רג̇ל אעמי ואזמן ואכ̇רם וכ̇אמע
(יט) או רג̇ל בה כסר רג̇ל או כסר יד
(כ) או אחדב או אכ̇פש או כתיב פי עינה או ג̇רב או חזאז או אדר
(כא) כד̇אך כל רג̇ל פיה עיב מן נסל הרון אלאמאם לא יתקדם ליקרב קראבין אללה ומהמא ד̇לך אלעיב פיה פקרבאן רבה לא יתקדם ליקרבה
(כב) לכן רזק רבה מן כ̇ואץ אלאקדאס ועואמהא יאכל
(כג) ואמא אלי אלסג̇ף פלא ידכ̇ל ואלי אלמד̇בח לא יתקדם אד̇ פיה עיב ולא יבד̇ל מקאדסי לאני אללה מקדסה
(כד) פאמר מוסי בד̇לך הרון ובניה וסאיר בני אסראיל
<h3>פרק כב</h3>
(א) ת̇ם כלם אללה מוסי קאילא
(ב) מר הרון ובניה באן יג̇אנבו אקדאס בני אסראיל ולא יבד̇לו מא סמיתה קדסא ממא הם מקדסוה לי אנא אללה שרפתה
(ג) קל להם עלי מר אג̇יאלכם אי רג̇ל מן נסלכם תקדם אלי אלאקדאס אלתי יקדסוהא בנו אסראיל ללה והו פי חד נג̇ס ילזמה פינקטע תלך אלנפס מן עאלמי לאני אללה אלמעקב
(ד) אי רג̇ל מן נסל הרון והו אברץ או ד̇איב פלא יאכל מן אלאקדאס אלי אן יטהר ומן דני במית או כ̇רג̇ת מנה מצ̇אג̇עה אנסאל
(ה) ואי רג̇ל דני בכל דביב סבילה אן ינג̇ס מנה או באנסאן סבילה אן ינג̇ס מנה עלי סביל נג̇אסתה
(ו) פאי אנסאן דני בשי מן ד̇לך פלינג̇ס אלי אלמגיב ולא יאכל מן אלאקדאס אלי אן יגסל ד̇אתה באלמא
(ז) פאד̇א גאבת אלשמס פקד טהר ובעד ד̇לך יאכל מן אלאקדאס לאנה טעאמה
(ח) ואלמיתה ואלסקימה לא יאכלהמא פיעצוני בהא אנא אללה אלמעאקב
(ט) פליחפט̇ו מא אסתחפט̇תהם ולא יחמלו עליה וזרא פיהלכון בסבבה אד̇א הם תבד̇לוה לאני אללה מקדס ד̇לך
(י) וכל אג̇נבי פלא יאכל קדסא חתי צ̇יף אלאמאם ואג̇ירה לא יאכלא קדסא
(יא) ואי אמאם אשתרי אנסאנא שראא במאלה פהו יאכל מנה וכד̇לך תילאד ביתה הם יאכלון מן טעאמה
(יב) ואיה אבנה אמאם תזוג̇ת רג̇לא אג̇נביא פהי לא תאכל מן רפאיע אלאקדאס
(יג) ואיה אבנה אמאם צארת ארמלה או מטלקה לא נסל להא פלתרג̇ע אלי בית אביהא כחכם צבאיהא ומן טעאם אביהא תאכל וסאיר אלאג̇נביין לא יאכלו מנה
(יד) ואי אנסאן אכל שיא מן אלאקדאס סהוא פליזד עליה מת̇ל כ̇מסה וידפעה אלי אלאמאם ען אלקדס
(טו) ולא יבד̇לו אקדאס בני אסראיל ומא ירפעונה ללה
(טז) פיחמלון ענהא ד̇נובא ואת̇אמא אד̇א אכלו כד̇אך אקדאסהם לאני אללה מקדסהם
(יז) ת̇ם כלם אללה מוסי קאילא
(יח) מר הרון ובניה וסאיר אל אסראיל וקל להם אי רג̇ל מן אל אסראיל או אלגרבא אלדאכ̇לין פי אל אסראיל שא אן יקרב קרבאנה עלי צ̇רב נד̇ורהם או תברעהם אלד̇י יקרבונהא ללה ללצעידה
(יט) פאלמרתצ̇א מנכם אן יכון ד̇כרא מן אלבקר ואלצ̇אן ואלמאעז
(כ) ומא פיה עיב פלא תקרבוה פאנה לא ירתצ̇א מנכם
(כא) וכד̇לך אי רג̇ל שא אן יקרב ד̇בח סלאמה ללה תסויג נד̇רא או תברעא מן אלבקר או מן אלצ̇אן פאלצחיח הו אלמרתצ̇י מנה לא יכון פיה עיב
(כב) מן עורא או מכסורה או מבתורה או ד̇את ת̇אלול או ג̇רב או חזאז פלא תקרבוהא ללה ולא תג̇עלו מנהא קרבאנא עלי אלמד̇בח ללה
(כג) ואי ת̇ור או שאה גאמזה או מדמגה פאצנעה עלי ג̇הה תברע ואמא עלי ג̇הה אלנד̇ר פלא ירתצ̇י
(כד) ואלממרוס ואלמדקוק ואלמנצול ואלמקטוע פלא תקרבוהא ללה ופי בלדכם לא תצנעוהא
(כה) ומן יד אלאמם לא תקבלו קרבאן רבכם אלדאים ופיה שי מן הד̇ה אלעיוב לאן פסאדהא מעהא והו אלעיב אלד̇י פיהא פלא ירתצ̇י מנכם
(כו) ת̇ם כלם אללה מוסי קאילא
(כז) אי עג̇ל או חמל או ג̇די ולד פליקם סבעה איאם מע אמה ומן אליום אלת̇אמן פצאעדא ירתצ̇י אן יקרב קרבאנא ללה
(כח) ואלבקרה ואלנעג̇ה הי וולדהא לא תד̇בחוהמא פי יום ואחד
(כט) ואד̇א ד̇בחתם ד̇בח שכר ללה פעלי מא ירתצ̇י מנכם אד̇בחוה
(ל) אן יכון יוכל פי ד̇לך אליום פקט לא תבקו מנה אלי אלגדאה אני אללה אמרת בד̇לך
(לא) פאחפט̇ו וצאיאי ואעמלו בהא לאני אללה אג̇אזיכם כ̇ירא
(לב) ולא תבד̇לו אסם קדסי בל אתקדס פי מא בין בני אסראיל אני אללה מקדסכם
(לג) אלמכ̇רג̇כם מן בלד מצר לאכון לכם אלאהא אנה אללה צאדק אלדהר
<h3>פרק כג</h3>
(א) ת̇ם כלם אללה מוסי קאילא
(ב) מר בני אסראיל וקל להם עאיאד אללה אלתי יג̇ב אן תסמוהא באסמא כ̇אצה הד̇ה הי אעיאדי
(ג) סתה איאם תצנע אלצנאיע ופי אליום אלסאבע עטלה הי סבת ואסם מקדס כל צנעה לא תצנעו כד̇אך הי סבת ללה פי ג̇מיע מסאכנכם
(ד) והד̇ה אעיאד אללה אלתי אסמאוהא כ̇אצה אלתי יג̇ב אן תסמוהא כ̇אצה פי אוקאתהא
(ה) פי אלשהר אלאול פי אליום אלראבע עשר מנה בין אלגרובין פסחא ללה
(ו) ופי אליום אלכ̇אמס עשר מן הד̇א אלשהר חג̇ אלפטיר ללה סבעה איאם תאכלו פטירא
(ז) ופי אליום אלאול מנהא אסם מקדס יכון לכם וכל צנאעה מכסב לא תצנעו
(ח) וקרבו קראבין ללה פי הד̇ה אלסבעה איאם פי אליום אלסאבע אסם מקדס וכל צנאעה מכסב לא תצנעו
(ט) ת̇ם כלם אללה מוסי קאילא
(י) מר בני אסראיל וקל להם אד̇א תדכ̇לון אלי אלבלד אלד̇י אנא מעטיכם פאחצדו מן זרעהא ואתו בגמר אול חצאדכם אלי אלאמאם
(יא) פיחרכה בין ידי אללה עלי מא ירתצ̇י מנכם וליכן תחריכה לה פי גד אלעטלה
(יב) וקרבו פי יום תחריככם לה חמלא צחיחא אבן סנתה צעידה ללה
(יג) ומעה מן אלבר עשרין מן סמיד מלת̇ות̇ בדהן קרבאנא מקבולא מרצ̇יא ללה ומזאג̇ה מן אלכ̇מר רבע קסט
(יד) וכ̇בזא וסויקא ופריכא לא תאכלו אלי ד̇את ד̇אך אליום אלי אן תאתו בקרבאן רבכם רסם אלדהר עלי מר אג̇יאלכם פי ג̇מיע מסאכנכם
(טו) ואחצו מן גד אלעטלה מן יום ג̇יתם בגמר אלתחריך סבעה אסאביע תאמה תכון
(טז) ואלי גד אלאסבוע אלסאבע פיציר ג̇מלה מא תחצונה כ̇מסין יומא וקרבו קרבאנא ג̇דידא ללה
(יז) באן תאתו מן מסאכנכם בכ̇בז ללתחריך רגיפין מן עשרין סמידא יכונאן וכ̇מירא יוכ̇בזאן המא בכור ללה
(יח) וקרבו מע אלרגיפין סבעה חמלאן צחאחא אבני סנה ות̇ורא מן אלבקר וכבשין יכונא צעידה ללה וברהמא ומזאג̇המא קרבאנא מקבולא מרצ̇יא ללה
(יט) וקרבו איצ̇א עתודא מן אלמאעז ללד̇כוה וחמלין אבני סנה לד̇בח אלסלאמה
(כ) פיחרך מא יג̇ב מנהא אלאמאם מע רגיפי אלבכור תחריכא בין ידי אללה עלי אלחמלין ולתכן קדסא ללה תדפע אלי אלאמאם
(כא) ואסמו ד̇את הד̇א אליום אסמא מקדסא יכון לכם כל צנאעה מכסב לא תצנעו רסם אלדהר בג̇מיע מסאכנכם לאג̇יאלכם
(כב) ואד̇א חצדתם זרע בלדכם פלא תסתקץ ג̇הה צ̇יעתך פי חצאדך ונת̇יר זרעך פלא תלקטה ללצ̇עיף ואלגריב אתרכהמא אנא אללה רבכם אג̇אזיכם כ̇ירא
(כג) ת̇ם כלם אללה מוסי קאילא
(כד) מר בני אסראיל וקל להם פי אליום אלאול מן אלשהר אלסאבע יכון לכם עטלה ותבויק ג̇לבה ואסם מקדס
(כה) כל צנאעה מכסב לא תצנעו וקרבו קרבאנא ללה
(כו) ת̇ם כלם אללה מוסי קאילא
(כז) אמא פי אלעאשר מן הד̇א אלשהר אלסאבע פהו יום אלגפראן אסם מקדס יכון לכם ואג̇יעו אנפסכם וקרבו קרבאנא זאידא ללה
(כח) וכל עמל לא תעמלו פי ד̇את הד̇א אליום לאנה יום גפראן לכי יסתגפר פיה ענכם בין ידי אללה
(כט) וכל אנסאן באלג לם יצם פי ד̇את הד̇א אליום פינקטע מן קומה
(ל) וכל אנסאן יצנע שיא מן אלעמל פי ד̇את הד̇א אליום אביד ד̇לך אלאנסאן מן בין קומה
(לא) כד̇אך שיא מן אלצנאיע לא תעמלו רסם אלדהר לאג̇אלכם פי ג̇מיע מסאכנכם
(לב) הי עטלה סבת לכם ותג̇יעו אנפסכם מן עשיה אלתאסע פי אלשהר אלי עשא אלתאלי תעטלו עטלתכם
(לג) ת̇ם כלם אללה מוסי קאילא
(לד) מר בני אסראיל וקל להם פי יום אלכ̇אמס עשר מן הד̇א אלשהר אלסאבע חג̇ אלמט̇ל סבעה איאם ללה
(לה) פי אליום אלאול אסם מקדס כל צנאעה מכסב לא תצנעו
(לו) ופי הד̇ה אלסבעה איאם תקרבו קרבאנא ללה ופי אליום אלת̇אמן אסם מקדס יכון לכם וקרבו קרבאנא זאידא ללה ואמכת̇ו פי קדסה וכל צנאעה מכסב לא תעמלו
(לז) הד̇ה אעיאד אללה אלתי יג̇ב אן תסמוהא באסמא כ̇אצה לתקרבו פיהא קרבאנא ללה מן צאעידה ובר וד̇בח ומזאג̇ ואג̇ב כל יום ביומה
(לח) מא כ̇לא סבות אללה ומא כ̇לא עטאיאכם ונד̇ורכם ותברעכם אלתי תג̇עלוהא ללה
(לט) ואמא פי אליום אלכ̇אמס עשר מן אלשהר אלסאבע פי אואן ג̇מעכם גלה אלארץ̇ תחג̇ו חג̇א ללה סבעה איאם ופי אליום אלאול מנהא עטלה ופי אליום אלת̇אמן עטלה
(מ) וכ̇ד̇ו לכם פי אליום אלאול מן ת̇מר שג̇ר אלאתרג̇ ומן לב אלנכ̇ל ומן אגצאן עוד אלאס עלי צנעה אלצ̇פר ומן ערב אלואדי ואפרחו בין ידי אללה רבכם סבעה איאם
(מא) וחג̇ו ד̇לך חג̇א ללה סבעה איאם פי אלסנה כד̇אך רסם אלדהר עלי מר אג̇יאלכם פי אלשהר אלסאבע תחג̇וה
(מב) ואג̇לסו פי אלמט̇אל סבעה איאם לאמרי וכל צריח מן אלאסראיל יג̇לסו פי אלמט̇אל
(מג) לכי יעלם אג̇יאלכם אני אללה רבכם אג̇לסת בני אסראיל פי ט̇לאל מן גמאמי חין אכ̇רג̇תהם מן בלד מצר
(מד) פכ̇אטב מוסי בני אסראיל ואוצאהם באעיאד אללה
<h3>פרק כד</h3>
(א) ת̇ם כלם אללה מוסי קאילא
(ב) אוץ בני אסראיל אן יאתוך בדהן זיתון צאף מן אלמדקוק ללאצ̇אה יסרג̇ בה אלסרג̇ דאימא
(ג) כ̇ארג̇ סג̇ף אלשהאדה פי כ̇בא אלמחצ̇ר ינצ̇דה הרון מן אלמסא אלי אלצבח בין ידי אללה דאימא רסם אלדהר עלי מר אג̇יאלכם
(ד) עלי אלמנארה אלטאהרה ינצ̇דהא בין ידי אללה דאימא
(ה) וכ̇ד̇ סמידא פאכ̇בזה את̇נתי עשרה ג̇רדקה לתכון כל ג̇רדקה מן עשרין
(ו) וצירהא צפין פי כל צף סת מנצ̇דה עלי אלמאידה אלטאהרה בין ידי אללה
(ז) ואג̇על עלי אלמצפפה לבאנא ד̇כיא וליכן ען אלכ̇בז פוחא מקרבא ללה
(ח) ופי כל יום אלסבת יצפה בין ידי אללה דאימא מן ענד בני אסראיל עהד אלדהר
(ט) ת̇ם ידפע אלי הרון ובניה ויאכלוה פי מוצ̇ע מקדס לאנה להם מן כ̇ואץ אלאקדאס מן קרבאן אללה רסם אלדהר
(י) ולמא קאם אבן מראה אסראיליה והו אבן רג̇ל מצרי פי מא בין בני אסראיל תנאצי פי אלעסכר הד̇א אלאבן אלאסראיליה ואלרג̇ל אלאסראילי
(יא) וסב אבן אלאסראיליה אלאסם ושתמה פאתו בה אלי מוסי וכאן אסם אמה שלומית בנת דברי מן סבט דן
(יב) פוצ̇עוה פי אלחבס ליבין להם אמרה ען קול אללה
(יג) ת̇ם כלם אללה מוסי קאילא
(יד) אכ̇רג̇ אלשאתם כ̇ארג̇ אלעסכר וליסנד כל מן סמעה אידיהם עלי ראסה ולירג̇מה ג̇מיע אהל אלמחצ̇ר רג̇מא
(טו) ומר בני אסראיל וקל להם אי אנסאן שתם רבה פקד חמל וזרא עט̇ימא
(טז) ומן סב כד̇אך אסם אללה פליקתל קתלא ולירג̇מה ג̇מיע אהל אלמחצ̇ר רג̇מא ואלדכ̇יל כאלצריח סואא איהמא סב אלאסם פליקתל
(יז) ואי אנסאן קתל אחדא מן נפוס אלנאס פליקתל קתלא
(יח) ומן קתל בהימה יג̇רמהא ראסא מת̇להא בדל ראס
(יט) ואי אנסאן ג̇על עיבא פי אחד מן אמתה פליצנע בה כמא צנע
(כ) ללכסר בדל כסר וללעין בדלהא וללסן בדלהא כמא יג̇על עיבא פי אנסאן כד̇אך יג̇על עליה
(כא) ומן צ̇רב בהימה פליג̇רם ומן צ̇רב אנסאנא פמאת פליקתל
(כב) וליכן לכם חכם ואחד יסאוי פיה אלדכ̇יל ואלצריח לאני אללה רבכם אלואחד
(כג) פכלם מוסי כד̇לך בני אסראיל ואכ̇רג̇ו אלשאתם כ̇ארג̇ אלעסכר פרג̇מוה בלאחג̇ארה וצנעו בני אסראיל פי סאיר מא נזל עליהם כמא אמר אללה מוסי
<h3>פרק כה</h3>
(א) ת̇ם כלם אללה מוסי פי טור סיני תכלימא
(ב) מר בני אסראיל וקל להם אד̇א תדכ̇לו אלי אלבלד אלד̇י אנא מעטיכם פעטלו אלארץ̇ עטלה ללה
(ג) אן תכון סת סנין תזרע צ̇יעתך וסת סנין תרפק כרמך ותג̇מע גלתהא
(ד) ופי אלסנה אלסאבעה עטלה ללארץ̇ הי סבת ללה פלא תזרע צ̇יעתך ולא תרפק כרמך
(ה) וכ̇לף זרעך לא תחצדה ואלפראד מן ענבך פלא תקטפה לאהא סנה עטלה ללארץ̇
(ו) וליכן מא ינבת פי אלארץ̇ אלמעטלה לכם מאכלא לך ולעבדך ולאמתך ואג̇ירך וצ̇יפך אלמקימין מעך
(ז) ולבהאימך וללוחש אלד̇י פי ארצ̇ך תכון ג̇מיע גלאתהא מאכלא
(ח) ת̇ם אחץ לך סבע סנין עטלה וד̇לך סבע סנין סבע מראר פתציר ג̇מלה ד̇לך תסע וארבעין סנה
(ט) ואצ̇רב בבוק מג̇לב פי אליום אלעאשר מן אלשהר אלסאבע והו יום אלגפראן אצ̇רבו פיה באלבוק פי ג̇מיע בלדכם
(י) וקדסו הד̇ה אלסנה אלכ̇מסין ונאדו בעתק פי אלבלד לג̇מיע אהלה פיכון לכם אטלאקא ירג̇ע פיה כל אמר אלי עשירתה ואלי חוזה
(יא) ומן שרוט הד̇ה סנה אלאטלאק סנה אלכ̇מסין אן לא תזרעו פיהא ולא תחצדו כ̇לפהא ולא תקטפו פראדהא
(יב) לאנהא סנה אלאטלאק תכון לכם מקדסה ומן אלצחרא תאכלו גלתהא מבאחה
(יג) ופי הד̇ה סנה אלאטלאק ירג̇ע כל אמר אלי חוזה
(יד) ואד̇א בעת ביעא לצאחבך או אבתעת מנה פלא יגבן כל ואחד אכ̇אה
(טו) באחצא סנין מן בעד סנה אלאטלאק תשתרי מן צאחבך ובאחצא גלתהא יביעך הו
(טז) פעלי קדר כת̇רה אלסנין יג̇ב אן תכת̇ר לה אלת̇מן ועלי קדר קלתהא יג̇וז אן תקללה לאנה אנמא יביעך גלאת מחצאת
(יז) ולא יגבנו כל ואחד צאחבה וכ̇ף רבך פאני אללה רבכם אלמעאקב
(יח) ואעמלו רסומי ואחכאמי ואחפט̇והא ואסכנו אלבלד ואת̇קין
(יט) ותכ̇רג̇ אלארץ̇ ת̇מרהא פתאכלוה הניא ותקימון ואת̇קין עליהא
(כ) פאן קלתם מא נאכל פי אלסנה אלסאבעה אד̇ לא נזרע ולא נג̇מע גלתהא
(כא) פאני אמר בברכתי לכם פי אלסנה אלסאדסה פתכפיכם גלתנא ת̇לאת̇ סנין
(כב) ותזרעון פי אלסנה אלת̇אמנה ואנתם תאכלון מן גלתהא עתיקא ואלי אלסנה אלתאסעה אלי מג̇י גלתהא תאכלון עתיקא
(כג) ואלארץ̇ פלא תנבאע בתאתא לאנהא לי אלארץ̇ ואנמא אנתם סכאן ואצ̇יאף ענדי
(כד) ופי ג̇מיע בלד חוזכם אג̇עלו ולאיה ללארץ̇
(כה) ואד̇א תמאהן אכ̇וך פבאע שיא מן חוזה פליאת וליה אלאקרב אליה פיתולי ביע אכ̇יה
(כו) ואי רג̇ל לם יכן לה ולי פנאלת ידה פאצאב במקדאר פכאכה
(כז) פליחסב סני ביעה וירד אלפאצ̇ל אלי אלרג̇ל אלד̇י באעה וירג̇ע אלי חוזה
(כח) ואן לם תנל ידה מקדאר מא ירד עליה פליבק ביעה פי יד אלמשתרי לה אלי סנה אלאטלאק ויכ̇רג̇ פיהא וירג̇ע אלי חוזה
(כט) ואי רג̇ל באע ביתא מסכנא פי קריה להא סור פיכון באלכ̇יאר אלי אנקצ̇א סנה מן יום ביעה פיכון פכאכה חולא
(ל) פאן לם יפכה אלי אן כמלת סנה תאמה פקד ת̇בת אלבית אלד̇י פי אלקריה אלתי להא סור בתאתא ללמשתרי ולאג̇יאלה ולא יכ̇רג̇ פי סנה אלאטלאק
(לא) וביות אלארבאץ̇ אלתי ליס להא סור יחיט בהא פמת̇ל צ̇יאע אלארץ̇ תחסב אן יכון להא ולאיה ותכ̇רג̇ פי סנה אלאטלאק
(לב) ואמא קרי אלליואניין וביות קרי חוזהם פלהם אן יפתכוהא אבדא
(לג) פמן אשתרי ד̇לך מנהם פליכ̇רג̇ כל בית מביוע וקריה חוזה פי סנה אלאטלאק לאן ביותהם וקראהם הי חוזהם פי מא בין בני אסראיל
(לד) וצ̇יאע פנא קראהם לא תבאע לאנהא חוז אלדהר להם
(לה) ואד̇א תמאהן אכ̇וך ומאלת ידה מעך פאשדדה באן יכון לך סאכנא וצ̇יפא פיעיש מעך
(לו) ולא תאכ̇ד̇ מנה עינה ולא רבא וכ̇ף רבך חתי יעיש אכ̇וך מעך
(לז) ולא תדפע לה ורקך וטעאמך בעינה ולא ברבא
(לח) לאני אללה רבכם אלמכ̇רג̇כם מן בלד מצר לאעטיכם בלד כנעאן לאכון לכם אלאהא
(לט) ואד̇א תמאהן אכ̇וך מעך פבאע נפסה לך פלא תסתכ̇דמה כ̇דמה אלעביד
(מ) בל כאג̇יר או צ̇יף יכון מעך ואלי סנה אלאטלאק יכ̇דם מעך
(מא) ת̇ם יכ̇רג̇ מן ענדך הו ובנוה מעה וירג̇ע אלי עשירתה וחוז אבאיה
(מב) לאנהם עבידי אלד̇י אכ̇רג̇תהם מן בלד מצר פלא יבאעו ביע אלעביד
(מג) לא תסתול עליה באקמא וכ̇ף רבך
(מד) ועבדך ואמתך אלד̇אן יכונאן לך פמן אלאמם אלד̇ין חואליכם מנהם תשתרון אלעביד ואלאמא
(מה) ואיצ̇א מן בני אלסכאן מעכם אלמקימין מעכם תשתרון ומן עשירתהם אלד̇ין מעכם אלמולודין פי בלדכם פיכונו לכם חוזא
(מו) ותורת̇ונהם לבניכם מן בעדכם ורת̇ אלחוז אלדהר ותסתכ̇דמונהם אבדא ואמא אחד אכ̇ותכם בני אסראיל פכל ואחד לא יסתול עליה באקמא
(מז) ואד̇א נאלת יד גריב או סאכן מעך ותמאהן אכ̇וך מעה פבאע נפסה לגריב או סאכן מעך או לאצל עשירה אלגריב
(מח) פבעד מא אנבאע פכאך יכון לה וואחד מן אכ̇ותה יפתכה
(מט) או עמה או אבן עמה יפתכה או מן נסיב ד̇אתה מן עשירתה יפתכה או נאלת ידה פפך נפסה
(נ) פליחאסב משתריה כם מן סנה אנבאע לה אלי סנה אלאטלאק פיסקט ת̇מן ביעה עלי אחצא אלסנין וליכן מעה פיהא כאיאם אלאג̇יר
(נא) פאן בקי מן אלסנין כת̇יר פעלי קדרהא ירד פכאכה מנסובא מן ת̇מן שראה
(נב) ואן בקי מנהא קליל אלי סנה אלאטלאק פליחסבה ועלי קדרהא ירד פכאכה
(נג) ובאלג̇מלה כאג̇יר סנה בסנה יכון מעה ולא יסתול עליה באקמא בחצ̇רתך
(נד) ואן לם ינפך בהד̇ה אלאמור פליכ̇רג̇ פי סנה אלאטלאק הו ובנוה מעה
(נה) לאן בני אסראיל עביד לי אד̇ הם עבדי אלד̇י אכ̇רג̇תהם מן בלד מצר אנא אללה רבכם אעבדוני
<h3>פרק כו</h3>
(א) לא תצנעו לכם אות̇אנא ומנחותא ונצבא לא תקימו לכם וחג̇רא מזכ̇רפא לא תצ̇עו פי בלדכם לתסג̇דו לה לאני אללה רבכם אלואחד
(ב) סבותי פאחפט̇ו ומקדסי פהאבוה אנא אללה רבכם אג̇אזיכם כ̇ירא
(ג) אלא אן סרתם פי רסומי וחפט̇תם וצאיאי ועמלתם בהא
(ד) אנזלת אגיאת̇כם פי וקתהא פאכ̇רג̇ת אלארץ̇ אדאהא ושג̇ר אלצחרא יכ̇רג̇ ת̇מרה
(ה) חתי ידרך לכם אלדיאס אלקטאף ואלקטאף ידרך לכם אלבד̇אר ותאכלון טעאמכם הניא ותקימון ואת̇קין פי בלדכם
(ו) ואג̇על לכם אלסלאמה פי אלארץ̇ פתנצ̇ג̇עון וליס מזעג̇ ואעטל שר אלחיואן אלמפסד מן אלארץ̇ וסיף לא ימר בבלדכם.
(ז) ואד̇א כלבתם אעדאכם וקעו בין ידיכם תחת ספיכם
(ח) חתי יכלב מנכם אלכ̇מסה מאיה ואלמאיה תכלב רבוה ויקע אעדאכם בין ידיכם תחת אסיאפכם
(ט) ואקבל ברחמתי אליכם ואת̇מרכם ואכת̇רכם ואפי בעהדי לכם
(י) ותאכלון עתיק אלמעתק ותכ̇רג̇ון אלעתיק מן חצ̇רה אלחדית̇
(יא) ואג̇על מסכני פי מא בינכם ולא אקלאכם
(יב) ואסיר נורי פי מא בינכם ואכון לכם אלאהא ואנתם תכונו לי שעבא
(יג) אנא אללה רבכם אלד̇י אכ̇רג̇תכם מן בלד מצר מן אן תכונו להם עבידא וכסרת קראביס אסרכם וסירתכם אחרארא
(יד) פאן לם תסמעו לי ולם תעמלו בג̇מיע הד̇ה אלוצאיא
(טו) ואן זהדתם פי רסומי ואחכאמי ואקלאת אנפסכם לילא תעמלו וצאיאי ותפסכ̇ו עהדי
(טז) אנא איצ̇א אצנע בכם הד̇ה אלעקובאת פאוכל בכם עלי סרעה מן חמי אלסל ואלחארה מא תשכ̇ץ עיונכם ותד̇בל נפוסכם ותזרעון זרעכם ללפראג או יאכלה אעדאכם
(יז) ואחל גצ̇בי בכם פתנצדמון בין ידי אעדאיכם ויסתולי עליכם שאניכם פתהרבון ולא כאלב לכם
(יח) ואן לם תקבלו מני מע הד̇ה זדתכם פי אלתאדיב סבעא עלי כ̇טאיאכם
(יט) ואכסר אקתדאר עזכם וג̇עלת סמאכם כאלחדיד וארצ̇כם כאלנחאס
(כ) פיפנא קואכם פראגא ולא תכ̇רג̇ ארצ̇כם אדאהא ושג̇ר אלצחרא לא יכ̇רג̇ ת̇מרה
(כא) ואן סלכתם מעי לג̇אג̇א ולם תשאו אן תסמעו לי זדתכם צ̇רבה הי סבע ככ̇טאיאכם
(כב) ואטלק פיכם חיואן אלצחרא פית̇כל מנכם ויקטע מן בהאימכם ויקלל עדדכם ותתוחש טרקאתכם
(כג) ואן לם תתאדבו לי בהד̇ה אלעקובאת וסלכתם מעי לג̇אג̇א
(כד) וסרת אנא איצ̇א מעכם עלי לג̇אג̇ וצ̇רבתכם בסבע עלי כ̇טאיאכם
(כה) ואג̇זיכם סיפא מנתקמא נקמה אלעהד פתג̇תמעון אלי קראכם ואבעת̇ אלובא פי מא בינכם ותסלמון ביד אלעדו
(כו) ואכסר לכם מעונה אלטעאם ויכ̇בזו כת̇ירה מן אלנסא טעאמכם פי תנור ואחד וירדדנה פי אלמיזאן ותאכלון ולא תשבעון
(כז) ואן לם תסמעו לי ותטיעו בהד̇ה אלעקובאת וסלכתם מעי לג̇אג̇א
(כח) סרת איצ̇א בעקובה אללג̇אג̇ ואדבתכם סבעא עלי כ̇טאיאכם
(כט) פתאכלון לחום בניכם ובנאתכם
(ל) ואנפד̇ ביעכם ואקטע אנדאדכם ואלקי אג̇סאדכם עלי אג̇סאד טואגיתכם ואקלאכם
(לא) ואג̇על קראכם כ̇ראבא ואוחש מקאדסכם ולא אקבל ולא ארצ̇א קראבינכם
(לב) ואוחש אלבלד מנכם ויסתוחש מנה אעדאכם אלמקימון בה
(לג) ואד̇ריכם פי מא בין אלאמם ואג̇רד וראכם אלסיף פתציר ארצ̇כם וחשה וקראכם כ̇ראבא
(לד) חיניד̇ תסתופי אלארץ̇ עטלהא טול איאם וחשתהא ואנתם פי בלד אעדאיכם חיניד̇ תתסיב אלארץ̇ ותסתופי עטלהא
(לה) וסבב טול איאם וחשתהא אן תתעטל כמא לם תעטלוהא פי עטלכם פי מקאמכם בהא
(לו) ואלבאקון מנכם אדכ̇ל אלג̇בן פי קלובהם פי בלדאן אעדאיהם חתי אנה לו לחקהם צות ורקה מנדפעה להרבו כאלהרב מן אלסיף ווקעו וליס כאלב
(לז) ועת̇ר בעצ̇הם בבעץ̇ כמא יכון מן קבל אלסיף וליס כאלב ולא יכון לכם קיאם מן בין ידי אעדאיכם
(לח) ויביד מנכם פי מא בין אלאמם ויפניכם בלד אעדאיכם
(לט) ואלבאקון מנכם יכ̇שעון בד̇נובהם פי בלדאן אעדאיהם ואיצ̇א בד̇נוב אבאיהם אלד̇ין מעהם יכ̇שעון
(מ) פאן אקרו בד̇נובהם וד̇נב אבאיהם בנכת̇הם אלד̇י נכת̇ו בי ואיצ̇א במא סלכו מעי לג̇אג̇א ולם יתובו
(מא) אנא איצ̇א אסיר מעהם עלי אללג̇אג̇ ואדכ̇להם בלדאן אעדאיהם אכ̇רין או אלי אן ינהזם קלבהם אלגאש או אלי אן יסתופי ד̇נובהם
(מב) ואד̇כר עהדי אלד̇י מע יעקוב ואיצ̇א עהדי אלד̇י מע אסחק ואיצ̇א עהדי אלד̇י מע אברהים אד̇כרה להם ולארצ̇הם
(מג) אלארץ̇ אלתי תרכת מנהם ואסתופת עטלהא באסתיחאשהא מנהם והם אסתופו ד̇נובהם ג̇זאהם אד̇ זהדו פי אחכאמי ורסומי אקלתהא אנפסהם
(מד) ואיצ̇א מע הד̇ה אלאמור פי כונהם פי בלד אעדאיהם לא אזהד פיהם ולא אקלאהם ולא אפניהם ולא אפסך̇ עהדי מעהם לאני אללה רבהם
(מה) ואד̇כר להם עהד אלאולין אלד̇י אכ̇רג̇תהם מן בלד מצר בחצ̇רה אלאמם לאכון להם אלאהא אנא אללה רבכם אלצאדק אלועד
(מו) הד̇ה אלרסום ואלאחכאם ואלדלאיל אלתי ג̇עלהא אללה בינה ובין בני אסראיל עלי טור סיני על יד מוסי
<h3>פרק כז</h3>
(א) ת̇ם כלם אללה מוסי קאילא
(ב) מר בני אסראיל וקל להם אי אנסאן סוג נד̇רא מן אלנפוס ללה פליקום
(ג) פיכון קימה אלד̇כר מן עשרין סנה אלי סתין סנה כ̇מסין מת̇קאל פצ̇ה במת̇קאל אלקדס
(ד) ואן כאנת אנת̇י פקימתהא ת̇לאת̇ון מת̇קאלא
(ה) ואן כאן מן אבן כ̇מס סנין אלי עשרין פקימה אלד̇כר עשרון מת̇קאלא ואלאנת̇י עשרה
(ו) ואן כאן מן אבן שהר אלי כ̇מס סנין פקימה אלד̇כר כ̇מסה מת̇אקיל פצ̇ה ואלאנת̇י ת̇לאת̇ה מת̇אקיל
(ז) ואן כאן מן סתין סנה פצאעדא פקימה אלד̇כר כ̇מסה עשר מת̇קאלא ואלאנת̇י עשרה מת̇אקיל
(ח) ואן כאן מהינא מן אלקימה פליוקף בין ידי אלאמאם ויקומה חסב מא תנאל יד אלנאד̇ר כד̇אך יקומה אלאמאם
(ט) ואן כאנת בהימה תצלח אן יקרב מנהא קרבאנא ללה פכל מא יג̇על מן ד̇לך ללה יכון קדסא בעינה
(י) לא יבדלה ולא יגירה ג̇ידא ברדי ולא רדיא בג̇יד פאן גיר בהימה בבהימה פקד צאר הו ובדילה קדסא
(יא) ואן כאנת בהימה נג̇סה או מא לא יקרב מנהא קרבאנא ללה פלתוקף בין ידי אלאמאם
(יב) פיקומהא אלאמאם עלי ג̇ודתהא או רדאתהא ויכון אלואג̇ב כמא קום אלאמאם
(יג) ואן שא פכאכהא פליזד עלי אלקימה כ̇מסהא
(יד) ואי רג̇ל אקדס ביתה קדסא ללה פליקומה אלאמאם עלי ג̇ודתה או רדאתה וכמא יקומה כד̇אך יג̇ב
(טו) פאן שא אלמקדס פכאך מנזלה פליזד עלי קימתה כ̇מסהא ויכון לה
(טז) ואן אקדס רג̇ל ללה שיא מן צ̇יעה חוזה פלתכן אלקימה עלי קדר בד̇רה כל מבד̇ר כר מן שעיר כ̇מסין מת̇קאלא מן פצ̇ה
(יז) פאן אקדס צ̇יעתה מן סנה אלאטלאק פאלקימה ת̇אבתה בחאלהא
(יח) פאן אקדסהא בעד סנה אלאטלאק פליחסב לה אלאמאם אלדראהים עלי קדר אלסנין אלבאקיאת אלי סנה אלאטלאק וינקץ מן קימתה
(יט) ואן שא אלרג̇ל אלמקדס אלצ̇יעה אן יפתכהא פליזד עלי אלקימה כ̇מסהא פתג̇ב לה
(כ) ואן לם יפתכהא ובאעהא אלאמין לרג̇ל אכ̇ר פלא תפתך אבדא
(כא) ותכון ענד כ̇רוג̇הא מן יד אלמשתרי פי סנה אלאטלאק קדסא ללה כצ̇יאע אלצואפי ותציר ללאמאם
(כב) ואן אקדס ללה מן צ̇יעה אשתראהא וליסת לה בחח
(כג) פליחסב לה אלאמאם תקסיט אלקימה מן סנתה אלי סנה אלאטלאק פידפע אלקימה פי ד̇לך אליום קדסא ללה
(כד) ותרג̇ע אלצ̇יעה פי סנה אלאטלאק ללבאיע אלד̇י אשתראהא מנה לאלד̇י לה חוז אלארץ̇
(כה) וג̇מיע קימתך תכון במת̇אקיל אלקדס כל מת̇קאל עשרון דאנקא
(כו) ואמא בכר יבכר ללה מן אלבהאים פלא יחתאג̇ אן יקדסה אנסאן אן כאן מן אלגנם ואלבקר פהו ללה
(כז) ואן אקדס שיא מן אלבהאים אלנג̇סה פליפדה בקימתה ויזד עליהא כ̇מסהא ואן לם יפתכהא פליבע בקימתה
(כח) ואמא כל צואף יג̇עלהא אלאנסאן ללה מן ג̇מיע מאלה מן עביד ובהאיס וצ̇יעה חוזה פלא יבאע ולא יפתך בל יכון מן כ̇ואץ אלאקדאס ללה
(כט) וכל מתלוף יסתחק אלתלף מן אלנאס פלא יפדא בל יקתל קתלא
(ל) וג̇מיע עשור אלארץ̇ מן חבהא ומן ת̇מר אלשג̇ר פהו ללה קדס
(לא) ואן אפך רג̇ל שיא מן עשורה פליזד עליה כ̇מס ת̇מנה
(לב) וג̇מיע עשור אלבקר ואלגנם מא יג̇וז תחת אלעצא פאלעאשר יכון קדסא ללה
(לג) לא יפחץ ענה בין ג̇יד או רדי ולא יגירה פאן גירה פקד צאר הו ובדילה קדסא ללה לא יפך
(לד) הד̇ה אלוצאיא אלתי אמר בהא מוסי לבני אסראיל פי ג̇בל סיני
<h2>במדבר<h2>
<h3>פרק א</h3>
(א) וכלם אללה מוסי פי בריה סיני פי כ̇בא אלמחצ̇ר פי אליום אלאול מן אלשהר אלת̇אני מן אלסנה אלת̇אניה לכ̇רוג̇הם מן בלד מצר קאילא
(ב) ארפעו ג̇מלה ג̇מאעה בני אסראיל לעשאירהם וביות אבאיהם באחצא אסמא כל ד̇כר לג̇מאג̇מהם
(ג) מן אבן עשרין סנה פצאעדא כל מן יכ̇רג̇ אלי ג̇יש בני אסראיל תחציהם לג̇יושהם אנת והרון
(ד) וליכן מעכם רג̇ל מן כל סבט והד̇א אלרג̇ל הו רייס בית אביה
(ה) והד̇ה אסמא אלרג̇אל אלד̇ין יקומון מעכם מן ראובן אליצור בן שדיאור
(ו) ומן שמעון שלמיאל בן צורישדי
(ז) ומן יהודה נחשון בן עמינדב
(ח) ומן יששכר נתנאל בן צוער
(ט) ומן זבולן אליאב בן חלן
(י) ומן בני יוסף פמן אפרים אלישמע בן עמיהוד ומן מנשה גמליאל בן פדהצור
(יא) ומן בנימן אבידן בן גדעני
(יב) ומן דן אחיעזר בן עמישדי
(יג) ומן אשר פגעיאל בן עכרן
(יד) ומן גד אליסף בן דעואל
(טו) ומן נפתלי אחירע בן עינן
(טז) האולי דעאה אלג̇מאעה אשראף אסבאט אבאיהם והם רוסא אלוף בני אסראיל
(יז) פאכ̇ד̇ מוסי והרון האולי אלרג̇אל אלד̇ין שרחת אסמאוהם
(יח) וג̇וקו ג̇מיע אלג̇מאעה פי אליום אלאול פי אלשהר אלת̇אני פתנסבו לעשאירהם וביות אבאיהם באחצא אלאסמא מן אבן עשרין סנה פצאעדא לג̇מאג̇מהם
(יט) כמא אמר אללה מוסי עדהם פי בריה סיני
(כ) פכאן בנו ראובן בכר אסראיל תאלידהם לעשאירהם לביות אבאיהם באחצא אסמא לג̇מאג̇מהם כל ד̇כר מן אבן עשרין סנה פצאעדא כל מן יכ̇רג̇ פי ג̇יושהם
(כא) ואלמעדודון כד̇לך מנהם סתה וארבעון אלפא וכ̇מס מאיה
(כב) ואלמעדודון כד̇לך מן בני שמעון תאלידהם לעשאירהם לביות אבאיהם באחצא אסמא לג̇מאג̇מהם כל ד̇כר מן אבן עשרין סנה פצאעדא כל כ̇ארג̇ ג̇ישה
(כג) ואלמעדודון לסבט שמעון תסעה וכ̇מסון אלפא ות̇לאת̇ מאיה
(כד) ואלמעדודון כד̇לך מן בני גד תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
(כה) ואלמעדודון לסבט גד כ̇מסה וארבעון אלפא וסת מאיה וכ̇מסון
(כו) ואלמעדודון כד̇לך מן בני יהודה תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
(כז) ואלמעדודון לסבט יהודה ארבעה וסבעון אלפא וסת מאיה
(כח) ואלמעדודון כד̇לך מן בני יששכר תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
(כט) ואלמעדודון לסבט יששכר ארבעה וכמסון אלפא וארבע מאיה
(ל) ואלמעדודון כד̇לך מן בני זבולון תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
(לא) ואלמעדודון לסבט זבולון סבעה וכ̇מסון אלפא וארבע מאיה
(לב) ואלמעדודון כד̇לך מן יוסף פמן אפרים תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
(לג) ואלמעדודון לסבט אפרים ארבעון אלפא וכ̇מס מאיה
(לד) ואלמעדודון כד̇לך מן בני מנשה תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
(לה) ואלמעדודון לסבט מנשה את̇נאן ות̇לאת̇ון אלפא ומיאתאן
(לו) ואלמעדודון כד̇לך מן בני בנימן תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
(לז) ואלמעדודון לסבט בנימן כ̇מסה ות̇לאת̇ון אלפא וארבע מאיה
(לח) ואלמעדודון כד̇לך מן בני דן תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
(לט) ואלמעדודון לסבט דן את̇נאן וסתון אלפא וסבע מאיה
(מ) ואלמעדודון כד̇לך מן בני אשר תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
(מא) ואלמעדודון לסבט אשר אחד וארבעון אלפא וכ̇מס מאיה
(מב) ואלמעדודון כד̇לך מן בני נפתלי תאלידהם לעשאירהם לביות אבאיהם באחצא אסמא מן אבן עשרין סנה פצאעדא כל כ̇ארג̇ ג̇ישה
(מג) ואלמעדודון לסבט נפתלי ת̇לאת̇ וכ̇מסון אלפא וארבע מאיה
(מד) האולי אלמעדודון אלד̇ין עדהם מוסי והרון ואשראף אסראיל אלאת̇ני עשר רג̇לא כל ואחד מנהם שריף בית אבאיה
(מה) וכאן מן עדה מנהם מנסובא אלי בית אביה מן אבן עשרין סנה פצאעדא כל מן יכ̇רג̇ פי ג̇יושהם
(מו) פד̇לך ג̇מלה עדדהם סת מאיה אלף ות̇לאת̇ אלאף וכ̇מס מאיה וכ̇מסון
(מז) ואמא אלליואניון לסבט אבאיהם פלם יעדו מעהם
(מח) ת̇ם כלם אללה מוסי קאילא
(מט) אמא סבט לוי לא תעדה ולא תרפע ג̇מלתהם פי מא בין בני אסראיל
(נ) ואנת פוכל אלליואניין עלי מסכן אלשהאדה ועלי ג̇מיע אניתה וג̇מיע מא לה פהם יחמלון אלמסכן וג̇מיע אניתה והם יכ̇דמונה וחואליה ינזלון
(נא) ופי רחילה יפצלוה אלליואניון ופי מולה ינצבוה אלליואניון ואי אג̇נבי תקדם אלי ד̇לך פליקתל
(נב) וינזלו בנו אסראיל כל סבט פי עסכרה פי מרכזה עלי ג̇יושהם
(נג) ואלליואניון ינזלון חואלי מסכן אלשהאדה לילא יכון סכ̇ט עלי גמאעה בני אסראיל ויחפט̇ון אלליואניון מא אסתחפט̇תהם מן ד̇לך
(נד) פצנע בנו אסראיל בג̇מיע מא אמר אללה מוסי
<h3>פרק ב</h3>
(א) ת̇ם כלם אללה מוסי והרון קאילא
(ב) כל סבט פי מרכזה בעלאמאת לביות אבאיהם ינזל בנו אסראיל חד̇א כ̇בא אלמחצ̇ר וחואליה ינזלון
(ג) ואלנאזלון פי אלמשרק מרכז עסכר בני יהודה לג̇יושהם ושריפהם נחשון בן עמינדב
(ד) ועדד ג̇ישה ארבעה וסבעון אלפא וסת מייה
(ה) ואלנאזלון אלי ג̇אנבה סבט יששכר ושריפהם נתנאל בן צוער
(ו) ועדד ג̇ישה ארבעה וכ̇מסון אלפא וארבע מאייה
(ז) ואלי ג̇אנבה סבט זבולן ושריפהם אליאב בן חלון
(ח) ועדד ג̇ישה סבעה וכ̇מסון אלפא וארבע מאיה
(ט) פד̇לך ג̇מיע עדד עסכר יהודה מאיה ות̇מנין אלפא וסת אלאף וארבע מאיה לג̇יושהם והם אולא ירחלון
(י) מרכז עסכר ראובן פי אלג̇נוב לג̇יושהם ושריפהם אליצור בן שדיאור
(יא) ועדד ג̇ישה סת וארבעון אלפא וכ̇מס מאיה
(יב) ואלנאזלון אלי ג̇אנבה סבט שמעון ושריפהם שלמיאל בן צורישדי
(יג) ועדד ג̇ישה תסעה וכ̇מסון אלפא ות̇לאת̇ מאיה
(יד) ואלי ג̇אנבה סבט גד ושריפהם אליסף בן רעואל
(טו) ועדד ג̇ישה כ̇מסה וארבעון אלפא וסת מאיה וכ̇מסון
(טז) פד̇לך ג̇מיע עדד עסכר ראובן מאיה ואחד וכ̇מסון אלפא וארבע מאיה וכ̇מסון לג̇יושהם ירחלון ת̇אניהם
(יז) וירחל כ̇בא אלמחצ̇ר עסכר אלליואניין פי וסט אלעסאכר וכמא הם ינזלון כד̇אך ירחלון כל פריק פי מכאנה ומרכזה
(יח) ומרכז עסכר אפרים לג̇יושהם פי אלמגרב ושריפהם אלישמע בן עמיהוד
(יט) ועדד ג̇ישה ארבעון אלפא וכ̇מס מאיה
(כ) ואלי ג̇אנבה סבט מנשה ושריפהם גמליאל בן פדהצור
(כא) ועדד ג̇ישה ת̇לאת̇ון ואת̇נאן אלפא ומאיתאן
(כב) ואלי ג̇אנבה סבט בנימן ושריפהם אבידן בן גדעני
(כג) ועדד ג̇ישה ת̇לאת̇ון וכ̇מסה אלפא וארבע מאיה
(כד) כד̇לך ג̇מיע עדד עסכר אפרים מאיה אלפא ות̇מאניה אלאף ומאיה לג̇יושהם וירחלון ת̇אלת̇א
(כה) ומרכז עסכר דן פי אלשמאל לג̇יושהם ושריפהם אחיעזר בן עמישדי
(כו) ועדד ג̇ישה את̇נאן וסתון אלפא וסבע מאיה
(כז) ואלי ג̇אנבה סבט אשר ושריפהם פגעיאל בן עכרן
(כח) ועדד ג̇ישה אחד וארבעון אלפא וכ̇מס מאיה
(כט) ואלי ג̇אנבה סבט נפתלי ושריפהם אחירע בן עינן
(ל) ועדד ג̇ישה ת̇לאת̇ה וכ̇מסון אלפא וארבע מאיה
(לא) פד̇לך ג̇מיע עסכר דן מאיה וסבעה וכ̇מסון אלפא וסת מאיה וירחלון אכ̇ירא לג̇יושהם
(לב) האולי מעדודו בני אסראיל לביות אבאיהם ג̇מלה עדד אלעסאכר לג̇יושהם סת מאיה אלפא ות̇לאת̇ה אלאף וכ̇מס מאיה וכ̇מסון
(לג) ואלליואניון לם יחצו פי ג̇מלה בני אסראיל כמא אמר אללה מוסי
(לד) ת̇ם צנעו בנו אסראיל ג̇מיע מא אמר אללה מוסי כד̇אך נזלו פי מראכזהם וכד̇אך רחלו כל סבט לעשאירה עלי ביות אבאיהם
<h3>פרק ג</h3>
(א) והד̇ה נסבה הרון ומוסי פי וקת כ̇אטב אללה מוסי פי בריה סיני
(ב) והד̇ה אסמא בני הרון נדב אלבכר ואביהוא אלעזר ואיתמר
(ג) הד̇ה אסמא בני הרון אלאימה אלממסוחין אלד̇ין כמל ואג̇בהם ללאמאמה
(ד) ומאת נדב ואביהוא בין ידי אללה במא קרבא נארא גריבה בין ידי אללה פי בריה סיני ולם יכן להמא בנון ואם אלעזר ואיתמר בחצ̇רה הרון אביהמא
(ה) פכלם אללה מוסי קאילא
(ו) קדם סבט לוי ואוקפהם בין ידי הרון אלאמאם פיכ̇דמוה
(ז) ויחפט̇ו מחפט̇ה ומחפט̇ אלג̇מאעה בין ידי כ̇בא אלמחצ̇ר ויכ̇דמו כ̇דמה אלמסכן
(ח) ויחפט̇ו ג̇מיע אניה כ̇בא אלמחצ̇ר ומחפט̇ בני אסראיל ויכ̇דמו כ̇דמה אלמסכן
(ט) ואדפע אלליואניין אלי הרון ובניה מסלמון מעטון לה הם מן בני אסראיל
(י) ווכל הרון ובניה עלי אן יחפט̇ו אמאמתהם ואי אג̇נבי תקדם אליהא פליקתל
(יא) ת̇ם כלם אללה מוסי קאילא
(יב) פאני קד שרפת אלליואניין מן בני אסראיל בדל כל בכר אול בטן מן בני אסראיל פיציר לי אלליואניון
(יג) כמא כאן לי כל בכר פי יום אהלכת כל בכר פי בלד מצר אקדסת לי כל בכר פימא בין בני אסראיל מן אנסאן אלי בהימה כד̇אך יציר לי האולי אנא אללה שרפתהם
(יד) ת̇ם כלם אללה מוסי פי בריה סיני קאילא
(טו) עד בני לוי לביות אבאיהם ועשאירהם כל ד̇כר מן אבן שהר פצאעדא תעדהם
(טז) פעדהם מוסי עלי קול אללה כמא אמר
(יז) פהאולי כאנו בנו לוי באסמאיהם גרשון וקהת ומררי
(יח) והד̇ה אסמא בני גרשון לעשאירהם לבני ושמעי
(יט) ובנו קהת לעשאירהם עמרם ויצהר וחברון ועזיאל
(כ) ובנו מררי לעשאירהם מחלי ומושי הד̇ה עשאיר אלליואניין לביות אבאיהם
(כא) לגרשון עשירה לבני ועשירה שמעי הד̇ה עשאירהם
(כב) עדדהם באחצא כל ד̇כר מן אבן שהר פצאעדא סבעה אלאף וכ̇מס מאיה
(כג) ועשאירהם ינזלון ורא אלמסכן פי אלמגרב
(כד) ושריפהם אליסף בן לאל
(כה) וחפט̇הם מן כ̇בא אלמחצ̇ר אלמסכן ואלכ̇בא וגשאה וסתר באב כ̇בא אלמחצ̇ר
(כו) וקלוע אלצראדק וסתר באבה אלד̇י אלמסכן ואלמד̇בח מסתדירא ואטנאבהא וסאיר כ̇דמתהא
(כז) ולקהת עשירה עמרם ועשירה יצהר ועשירה חברון ועשירה עזיאל הד̇ה עשאיר קהת
(כח) באחצא כל ד̇כר מן אבן שהר פצאעדא ת̇מאניה אלאף וסת מאיה חאפט̇ו מחפט̇ אלקדס
(כט) ועשאירהם ינזלון אלי ג̇אנב אלמסכן פי אלג̇נוב
(ל) ושריפהם אליצפן בן עזיאל
(לא) וחפט̇הם אלצנדוק ואלמאידה ואלמנארה ואלמד̇אבח ואניה אלקדס אלתי יסתכ̇דמון בהא ואלסתר וג̇מיע כ̇דמתה
(לב) ושריף אשראף אלליואניין אלעזר אבן הרון אלאמאם מוכל בחאפט̇י מחפט̇ אלקדס
(לג) ולמררי עשירה מחלי ועשירה מושי הד̇ה עשאירה
(לד) ועדדהם באחצא כל ד̇כר מן אבן שהר פצאעדא סתה אלאף ומאיתאן
(לה) ושריפהם צוריאל בן אביחיל וינזלון אלי ג̇אנב אלמסכן פי אלשמאל
(לו) ווכאלה חפט̇ בני מררי תכ̇אתג̇ אלמסכן ואמהאג̇ה ועמדה וקואעדה וכל אניתה וכ̇דמתה
(לז) ועמד אלצראדק מסתדירא וקואעדהא ואותאדהא ואטנאבהא
(לח) ואלנאזלון בין ידי אלמסכן בין ידי כ̇בא אלמחצ̇ר פי אלמשרק מוסי והרון ואבנאה חאפט̇ו מחפט̇ אלמקדס ומחפט̇ בני אסראיל ואי אג̇נבי תקדם אלי ד̇לך פליקתל
(לט) פד̇לך ג̇מיע עדד אלליואניין אלד̇ין עדהם מוסי והרון עלי קול אללה לעשאירהם כל ד̇כר מן אבן שהר פצאעדא את̇נאן ועשרון אלפא
(מ) ת̇ם קאל אללה למוסי עד כל בכר ד̇כר מן בני אסראיל מן אבן שהר פצאעדא וארפע אחצא אסמאיהם
(מא) וכ̇ד̇ לי אלליואניין אנא אללה שרפתהם בדל כל בכר מן בני אסראיל ובהאים אלליואניין בדל כל בכר מן בהאים בני אסראיל
(מב) פעד מוסי כמא אמרה אללה בה כל בכר פי בני אסראיל
(מג) פכאן כל בכר ד̇כר באחצא אסמאיהם כד̇לך את̇נין ועשרין אלפא ומאיתין ות̇לאת̇ה וסבעין
(מד) ת̇ם כלם אללה מוסי קאילא
(מה) כ̇ד̇ אלליואניין בדל כל בכר מן בני אסראיל ובהאים אלליואניין בדל בהאימהם פיצירו לי אנא אללה שרפתהם
(מו) ואמא פדא אלמאיתין ואלת̇לאת̇ה ואלסבעין אלזאידין עלי אלליואניין מן בכור בני אסראיל
(מז) פכ̇ד̇ כ̇מסה מת̇אקיל לכל ג̇מג̇מה מנהם במת̇קאל אלקדס כל מת̇קאל עשרון דאנקא
(מח) ואדפע אלפצ̇ה להרון ובניה פדא אלפאצ̇לין עליהם
(מט) פאכ̇ד̇ מוסי פצ̇ה אלפדא מן אלזאידין עלי פדא אלליואניין
(נ) מן בכור בני אסראיל אכ̇ד̇ תלך אלפצ̇ה והי אלף ות̇לאת̇ מאיה וכ̇מסה וסתון מת̇קאלא במת̇קאל אלקדס
(נא) ודפעהא אלי הרון ובניה עלי קול אללה כמא אמרה
<h3>פרק ד</h3>
(א) ת̇ם כלם אללה מוסי והרון קאילא
(ב) ארפעא ג̇מלה בני קהת מן בין בני לוי לעשאירהם וביות אבאיהם
(ג) מן אבן ת̇לת̇ין סנה פצאעדא אלי כ̇מסין סנה כל מן ידכ̇ל ללג̇יש ליעמל צנאעה פי כ̇בא אלמחצ̇ר
(ד) והד̇ה כ̇דמה בני קהת פי כ̇בא אלמחצ̇ר כ̇אץ אלאקדאס
(ה) וידכ̇ל הרון ובנוה ענד רחיל אלעסכר פיהיו אלסג̇ף אלמסתור ויגטון בה צנדוק אלשהאדה
(ו) ויג̇עלו עליה גשא ג̇לוד דארש ויבסטו ת̇ובא ג̇מלתה אסמאנג̇ון פוקה ויצלחו אקואבה
(ז) ועלי אלמאידה אלמוג̇הה יבסטו ת̇וב אסמאנג̇ון ויג̇עלו עליהא אלקצאע ואלדרוג̇ ואלמלאעק ומדאהן אלסתר ואלכ̇בז אלדאים יכון עליהא
(ח) ויבסטו עליהא ת̇וב צבג קרמז ויגטוהא בגשא ג̇לוד דארש ויצלחו אקואבהא
(ט) וליאכ̇ד̇ו ת̇וב אסמאנג̇ון פיגטו בה מנארה אלאצ̇אה וסרג̇הא וכלאבאתהא ומג̇אמרהא וג̇מיע אניה דהנהא אלתי יכ̇דמונהא בהא
(י) ויג̇עלוהא וג̇מיע אניתהא פי גשא ג̇לוד דארש ויצנעו ד̇לך עלי אלדהק
(יא) ועלי מד̇בח אלד̇הב פליבסטו ת̇וב אסמאנג̇ון ויגטוה בגשא ג̇לוד דארש ויצלחו אקואבהא
(יב) ויאכ̇ד̇ו ג̇מיע אניה אלכ̇דמה אלתי יכ̇דמון בהא פי אלקדס פיג̇עלוהא פי ת̇וב אסמאנג̇ון ויגטוהא בגשא ג̇לוד דארש ויצנעוהא עלי אלדהק
(יג) וירמדו אלמד̇בח ויבסטו עליה ת̇וב ארג̇ואן
(יד) ויג̇עלו עליה ג̇מיע אניתה אלתי יכ̇דמון עליה בהא אלמג̇אמר ואלמנאשל ואלמג̇ארף ואלכראנב וסאיר אניה אלמד̇בח ויבסטו עליה גשא ג̇לוד דארש ויצלחו אקואבה
(טו) פאד̇א פרג הרון ובנוה מן תגטיה אלקדס וג̇מיע אניתה ענד רחיל אלעסכר פבעד ד̇לך ידכ̇ל בנו קהת ויחמלוהא ולא ידנו מן אלקדס פיהלכון הד̇ה צפה חמל בני קהת בכ̇בא אלמחצ̇ר
(טז) ווכאלה אלעזר אבן הרון אלאמאם דהן אלאצ̇אה ובכ̇ור אלצמוג ואלבר אלדאים ודהן אלמסח פד̇לך וכאלה אלמסכן וג̇מיע מא פיה מן קדס ואניתה
(יז) ת̇ם כלם אללה מוסי והרון תכלימא
(יח) לא תקטעא עשאיר סבט קהת מן בין אלליואניין
(יט) בל אצנעא להם הד̇ה אלכ̇לה חתי יחיו ולא יהלכו בדנוהם אלי כ̇אץ אלאקדאס ידכ̇ל הרון ובנוה ויולונהם כל פריק עלי כ̇דמתה וחמלה
(כ) ולא ידכ̇לו פינט̇רו ענד תגטיה אלקדס פיהלכון
(כא) ת̇ם כלם אללה מוסי תכלימא
(כב) ארפע ג̇מלה בני גרשון הם איצ̇א לביות אבאיהם ועשאירהם
(כג) מן אבן ת̇לת̇ין סנה פצאעדא אלי אבן כ̇מסין סנה תעדהם כל מן ידכ̇ל ללג̇יש לכ̇דמה כ̇בא אלמחצ̇ר
(כד) והד̇ה כ̇דמה עשאיר גרשון לכ̇דמה ולחמל
(כה) ויחמלו שקאק אלמסכן וכ̇בא אלמחצ̇ר וגשאה וגשא אלדארש אלד̇י עליה מן פוק וסתר באב כ̇בא אלמחצ̇ר
(כו) וקלוע אלצראדק וסתר באבה אלתי עלי אלמסכן ואלמד̇בח מסתדירא ואטנאבהא וסאיר אניה כ̇דמתהא וכל מא יצלח להא הם יכ̇דמון
(כז) עלי קול הרון ובניה יכון ג̇מיע כ̇דמה בני גרשון מן חמלהם וג̇מיע עמלהם ועדו עליהם בחפט̇ ג̇מיע חמלהם
(כח) הד̇ה כ̇דמה עשאיר גרשון פי כ̇בא אלמחצ̇ר וחפט̇הא עלי יד איתמר אבן הרון אלאמאם
(כט) ובנו מררי לעשאירהם וביות אבאיהם תעדהם
(ל) מן אבן ת̇לת̇ין סנה פצאעדא אלי אבן כ̇מסין סנה כל מן ידכ̇ל ללג̇יש לכ̇דמה כ̇בא אלמחצ̇ר
(לא) והד̇א חפט̇ חמלהם וג̇מיע עמלהם פי כ̇בא אלמחצ̇ר תכ̇אתג̇ אלמסכן ואמהאג̇ה ועמדה וקואעדה
(לב) ועמד אלצראדק מסתדירא וקואעדהא ואותאדהא ואטנאבהא וג̇מיע אניתהא וסאיר אעמאלהא ועדו באסמא ג̇מיע אניה חפט̇ חמלהם
(לג) הד̇ה כ̇דמה בני מררי פי כ̇בא אלמחצ̇ר עלי יד איתמר אבן הרון אלאמאם
(לד) פעד מוסי והרון ואשראף אלג̇מאעה בני קהת לעשאירהם לביות אבאיהם
(לה) מן אבן ת̇לת̇ין סנה פצאעדא אלי אבן כ̇מסין סנה כל מן ידכ̇ל ללג̇יש לכ̇דמה כ̇בא אלמחצ̇ר
(לו) וכאן עדדהם לעשאירהם אלפין וסבע מאיה וכ̇מסין
(לז) האולי עדד עשאיר קהת כל מן יכ̇דם פי כ̇בא אלמחצ̇ר אלד̇י עד מוסי והרון עלי קול אללה ביד מוסי
(לח) ועדד בני גרשון לעשאירהם ולביות אבאיהם
(לט) מן אבן ת̇לאת̇ין סנה פצאעדא אלי אבן כ̇מסין סנה כל מן דכ̇ל ללג̇יש ללכ̇דמה פי כ̇בא אלמחצ̇ר
(מ) וכאן עדדהם לעשאירהם לביות אבאיהם אלפין וסת מאיה ות̇לאת̇ין
(מא) האולי מעדודו עשאיר בני גרשון כל מן כ̇דם פי כ̇בא אלמחצ̇ר אלד̇י עד מוסי והרון קול אללה
(מב) ועדד עשאיר בני מררי לעשאירהם לביות אבאיהם
(מג) מן אבן ת̇לאת̇ין סנה פצאעדא אלי אבן כ̇מסין סנה כל מן דכ̇ל ללג̇יש ללכ̇דמה פי כ̇בא אלמחצ̇ר
(מד) וכאן עדדהם לעשאירהם ת̇לאת̇א אלאף ומאיתין
(מה) האולי מעדודו עשאיר בני מררי אלד̇ין עד מוסי והרון עלי קול אללה ביד מוסי
(מו) וג̇מיע אלמעדודין אלד̇י עד מוסי והרון ואשראף אסראיל אלליואניין לעשאירהם ולביות אבאיהם
(מז) מן אבן ת̇לאת̇ין סנה פצאעדא אלי אבן כ̇מסין סנה כל מן דכ̇ל ליכ̇דם כ̇דמה עמל וכ̇דמה אלחמל פי כ̇בא אלמחצ̇ר
(מח) וכאן עדדהם ת̇מאניה אלאף וכ̇מס מאיה ות̇מאנין
(מט) עלי קול אללה עדהם מוסי כל פריק פי עמלה וחמלה ועדדה כמא אמר אללה מוסי
<h3>פרק ה</h3>
(א) ת̇ם כלם אללה מוסי קאילא
(ב) מר בני אסראיל באן ינפו מן אלעסכר כל אברץ וכל ד̇איב וכל נג̇ס למית
(ג) מן ד̇כר אלי אנת̇י תנפוהם אלי כ̇ארג̇ אלעסכר ולא ינג̇סו עסכרהם אלד̇י אנא סאכן פימא בינהם
(ד) פצנעו כד̇אך בנו אסראיל ונפוהם אלי כ̇ארג̇ אלעסכר כמא אמר אללה מוסי כד̇אך צנעו בנו אסראיל
(ה) ת̇ם כלם אללה מוסי קאילא
(ו) קל לבני אסראיל אי רג̇ל או מראה יצנע שיא מן כ̇טאיא אלנאס פינכת̇ נכת̇א באללה פיאת̇ם
(ז) ת̇ם יקר בכ̇טיתה אלתי צנעהא פלירד אלט̇לאמה בראסהא וכ̇מסהא יזיד עליהא וידפעהא אלי מן ט̇למה
(ח) ואן לם יכן ללמט̇לום ולי לתרד אלט̇לאמה עליה פלתכן אלט̇לאמה אלמרדודה ללה והי ללאמאם סוי כבש אלגפראן ויסתגפר בה ענה
(ט) וכל רפיעה מן ג̇מיע אקדאס בני אסראיל פלאי אמאם דפעוהא פהי לה
(י) וכל אמר יכון אמר אקדאס אליה לאי אמאם דפעהא כאנת לה
(יא) ת̇ם כלם אללה מוסי קאילא
(יב) מר בני אסראיל וקל להם אי רג̇ל חאדת זוג̇תה פכ̇אנת כ̇יאנה
(יג) באן צ̇אג̇עהא רג̇ל מצ̇אג̇עה אנסאל וכיפי ד̇לך ען זוג̇הא ואנסתרת והי נג̇סה ושאהד ליס עליהא והי לם תקהר
(יד) וכ̇טר בבאלה ראי גירה פיגאר עליהא והי נג̇סה או גיר נג̇סה
(טו) פליאת ד̇לך אלרג̇ל בזוג̇תה אלי אלאמאם ויאת בקרבאנהא מעהא עשר ויבה מן דקיק אלשעיר לא יצב עליה דהנא ולא יג̇על פוקה לבאנא לאנה קרבאן אלגירה קרבאן אלד̇כר יד̇כר באלד̇נוב
(טז) פיקדמהא אלאמאם ויוקפהא בין ידי אללה
(יז) ויאכ̇ד̇ אלאמאם מן אלמא אלמקדס פי אניה כ̇זף ומן אלתראב אלד̇י יכון פי ערצה אלמסכן יאכ̇ד̇ וילקי פי אלמא
(יח) ויוקפהא אלאמאם בין ידי אללה ויכשף ראסהא ויג̇על עלי ידיהא קרבאן אלד̇כר קרבאן אלגירה פלימסך פי ידה אלמא אלמר אללאען
(יט) ויחלפהא אלאמאם ויקול להא אן כאן לם יצ̇אג̇עך רג̇ל ולם תחידי אלי נג̇אסה גיר זוג̇ך פאברי מן הד̇א אלמא אלמר אללאען
(כ) ואן כנת קד חדת אלי גיר זוג̇ך ותנג̇סת בה וג̇על גירה פיך מצ̇אג̇עתה
(כא) ויחלף אלאמם אלאמראה בימין אלחרג̇ ויקול להא יג̇עלך אללה מסבה וימינא פי מא בין קומך במא יג̇על ורכך סאקטה ובטנך וארמא
(כב) וד̇לך אד̇א צאר הד̇א אלמא אללאען פי אמעאיך פירם אלבטן ויסקט אלורך ותקול אלמראה אמין אמין
(כג) ויכתב אלאמאם הד̇ה אללענאת פי כתאב וימחוה באלמא אלמר
(כד) ויסקיהא אלמא אלמר אללאען פיסתחיל פיהא מרא
(כה) ויאכ̇ד̇ מן ידהא קרבאן אלגירה ויחרכה בין ידי אללה ויקדמה אלי אלמד̇בח
(כו) ויקבץ̇ מנה פיהה ויקתרה עלי אלמד̇בח ובעד ד̇לך יסקיהא אלמא
(כז) פאד̇א סקאהא פאן כאנת קד תנג̇סת וכ̇אנת זוג̇הא כ̇יאנה אסתחאל פיהא מרא פורם בטנהא וסקטת ורכהא וצארת מסבה פימא בין קומהא
(כח) ואן כאנת לם תתנג̇ס בל הי טאהרה ברית וחמלת חמלא
(כט) הד̇ה שריעה אלגירה פי אן תחיד אמראה ען זוג̇הא פתתנג̇ס
(ל) או רג̇ל יכ̇טר בבאלה ראי גירה פיגאר עלי זוג̇תה פליוקפהא בין ידי אללה ויצנע בהא אלאמאם ג̇מיע מא פי הד̇ה אלשריעה
(לא) חתי יברי אלרג̇ל מן אלוזר ותלך אלמראה תחמל וזרהא
<h3>פרק ו</h3>
(א) וכלם אללה מוסי קאילא
(ב) מר בני אסראיל וקל להם אי רג̇ל או מראה סוג נד̇ר נסך לינסך לרבה
(ג) פמן אלכ̇מר ואלמסכר מנה יתנסך חתי כיל כ̇מר וכיל מסכר מנה לא ישרב וכל נקיע אלענב לא ישרבה וענבא רטבא ויאבסא לא יאכל
(ד) וטול איאם נסכה מן כל מא יעמל מן ג̇פן אלכ̇מר מן אלפרצאן אלי אלזג̇ לא יאכל
(ה) וטול איאם נד̇ר נסכה לא ימר חאלק עלי ראסה אלי אן תתם אלאיאם אלתי תנסכהא ללה יכון מקדסא וירבי פרע שער ראסה
(ו) וטול איאם נסכה ללה אלי חצ̇רה מית לא ידכ̇ל
(ז) חתי אבוה ואמה ואכ̇וה ואכ̇תה לא יתנג̇ס בהם פי מותהם לאן נסך רבה עליה
(ח) כד̇לך טול איאם נסכה מקדסא יכון ללה
(ט) פאן מאת מעה מית בגתה או גפלה פקד קטע אול נסכה פליחלק ראסה פי יום טהרה וד̇לך פי אליום אלסאבע יחלקה
(י) ופי אליום אלת̇אמן יאת בשפנינין או פרכ̇י חמאם אלי אלאמאם אלי באב כ̇בא אלמחצ̇ר
(יא) ויעמל אלאמאם אחדהמא ד̇כוה ואלאכ̇ר צעידה ויסתגפר ענה ממא אכ̇טא פי אמר מית ויקדס ראסה פי ד̇לך אליום
(יב) ויתנסך ללה איאם נסכה ויאת בחמל אבן סנתה לקרבאן אלאת̇ם ואלאיאם אלאואיל תסקט למא אנקטע נסכה
(יג) והד̇ה שריעה אלנאסך פי יום כמאל איאם נסכה יאתי בה אלי באב כ̇בא אלמחצ̇ר
(יד) פיקרב קרבאנה ללה חמלא אבן סנתה צחיחא ללצעידה ורחלה אבנה סנתהא צחיחה ללד̇כוה וכבשא צחיחא לד̇בח אלסלאמה
(טו) וסלה פטיר ג̇ראדק פטיר מלת̇ות̇ה בדהן ורקאק פטיר ממסוחה בדהן ואלבר ואלמזאג̇ אלד̇י מעהא
(טז) פיקדמהא אלאמאם בין ידי אללה ויצנע ד̇כותה וצעידתה
(יז) ואלכבש יצנעה ד̇בח אלסלאמה ללה מע סלה אלפטיר ת̇ם יצנע אלבר ואלמזאג̇ אלד̇י מעהא
(יח) ויחלק אלנאסך ענד באב כ̇בא אלמחצ̇ר שער ראסה ויאכ̇ד̇ה וילקיה עלי אלנאר אלתי תחת ד̇בח אלסלאמה
(יט) ויאכ̇ד̇ אלאמאם אלד̇ראע מטבוכ̇ה מן ד̇לך אלכבש וג̇רדקה ואחדה ורקאקה ואחדה מן סלה אלפטיר ויצ̇ע ד̇לך עלי כפי אלנאסך בעד חלקה שערה
(כ) ויחרך אלג̇מיע תחריכא בין ידי אללה וליכן קדסא ללאמאם מע קץ אלתחריך וסאק אלרפיעה ובעד ד̇לך ישרב אלנאסך כ̇מרא
(כא) הד̇ה שריעה אלנאסך אלד̇י ינד̇ר וקרבאנה ללה ען נסכה סוי מא תנאלה ידה וליכן ד̇לך במקדאר מדה נסכה יצ̇מה אלי שריעה אלנסך
(כב) ת̇ם כלם אללה מוסי קאילא
(כג) מר הרון ובניה וקל להם כד̇א פבארכו בני אסראיל מקולא להם
(כד) יבארכך אללה ויחפט̇ך
(כה) ויצ̇י בנור וג̇הה עליך וירופך
(כו) ויקבל בקצדה אליך ויציר לך אלסלאם
(כז) פיתלו אסמי עלי בני אסראיל ואנא אבארך פיהם
<h3>פרק ז</h3>
(א) ולמא כאן פי יום פרג מוסי מן נצב אלמסכן מסחה וקדסה וג̇מיע אניתה ואלמד̇בח וג̇מיע אניתה מסחהא וקדסהא
(ב) וקרב אשראף בני אסראיל רוסא ביות אבאיהם אלד̇ין הם רוסא אלאסבאט והם אלחאצ̇רון עלי עדדהם
(ג) פאתו בקרבאנהם ללה סת עג̇ל מצ̇בבה ואת̇ני עשר ת̇ורא עג̇לה לכל שריפין ות̇ור לכל ואחד פקדמוהא בין ידי אלמסכן
(ד) פקאל אללה למוסי קאילא
(ה) כ̇ד̇הא מנהם תכון לכ̇דמה כ̇בא אלמחצ̇ר ואדפעהא אלי כל פריק מן אלליואניין חסב כ̇דמתהם
(ו) פאכ̇ד̇ מוסי אלעג̇ל ואלבקר פדפעהא אלי אלליואניין
(ז) עג̇לתין וארבע בקראת לבני גרשון חסב כ̇דמתהם
(ח) וארבע עג̇ל ות̇מאן בקראת דפע לבני מררי חסב כ̇דמתהם ואלג̇מיע עלי יד איתמר אבן הרון אלאמאם
(ט) ולבני קהת לם ידפע שיא לאן כ̇דמה אלקדס עליהם ואנמא יחמלונה עלי אכתאפהם
(י) ולמא קרב אלאשראף דשן אלמד̇בח פי יום מסחה וקדמו קראבינהם בין ידי אלמד̇בח
(יא) קאל אללה למוסי שריף ואחד פי כל יום יקרב קרבאנה דשנא ללמדיבח
(יב) פכאן אלמקרב פי אליום אלאול קרבאנה נחשון בן עמינדב מן סבט יהודה
(יג) וכאן קרבאנה קצעה מן פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא במת̇קאל אלקדס כלאהמא ממלואן סמידא מלת̇ות̇א בדהן ללהדיה
(יד) ודרג̇א מן ד̇הב וזנה עשרה מת̇אקיל ממלוא בכ̇ורא
(טו) ות̇ורא מן אלבקר וכבשא וחמלא אבן סנתה ללצעידה
(טז) ועתודא מן אלמאעז ללד̇כוה
(יז) ולד̇בח אלסלאמה בקרתין וכ̇מסה כבאש וכ̇מסה עתדאן וכ̇מסה חמלאן בני סנה הד̇א קרבאן נחשון בן עמינדב
(יח) פי אליום אלת̇אני קרב נתנאל בן צוער שריף יששכר
(יט) קרב קרבאנה קצעה מן פצ̇ה וזנהא ת̇לת̇ון ומאיה מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
(כ) ודרג̇א מן ד̇הב וזנה עשרה מת̇אקיל ממלוא בכ̇ורא
(כא) ות̇ורא מן אלבקר וכבשא וחמלא אבן סנתה ללצעידה
(כב) ועתודא מן אלמאעז ללד̇כוה
(כג) ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן נתנאל בן צוער
(כד) פי אליום אלת̇אלת̇ קרב שריף זבולן אליאב בן חלון
(כה) וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇אקלא כלאהמא ממלואן סמידא מלת̇ות̇א בדהן ללהדיה
(כו) ודרג̇א מן ד̇הב וזנה עשרה מת̇אקיל ממלוא בכ̇ורא
(כז) ות̇ורא מן אלבקר וכבשא וחמלא אבן סנתה ללצעידה
(כח) ועתודא מן אלמאעז ללד̇כוה
(כט) ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן אליאב בן חלון
(ל) פי אליום אלראבע קרב שריף ראובן אליצור בן שדיאור
(לא) וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
(לב) ודרג̇א מן ד̇הב וזנה עשרה מת̇אקיל ממלוא בכ̇ורא
(לג) ות̇ורא מן אלבקר וכבשא וחמלא אבן סנתה ללצעידה
(לד) ועתודא מן אלמאעז ללד̇כוה
(לה) ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן אליצור בן שדיאור
(לו) פי אליום אלכ̇אמס קרב שריף שמעון שלמיאל בן צורי שדי
(לז) וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
(לח) ודרג̇א מן ד̇הב וזנה עשרה מת̇אקיל ממלוא בכ̇ורא
(לט) ות̇ורא מן אלבקר וכבשא וחמלא אבן סנתה ללצעידה
(מ) ועתודא מן אלמאעז ללד̇כוה
(מא) ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן שלמיאל בן צורי שדי
(מב) פי אליום אלסאדס קרב שריף בני גד אליסף בן דעואל
(מג) וכאן קרבאנה קצעה פצ̇ה וזנהא מאיה ותילתיון מתיקאלא וכרניב פצ̇ה וזנה סבעון מתיקאלא כלאהמא ממלואן סמידא מלתיותיא בדהן ללהדיה
(מד) ודרג̇א מן ד̇הב וזנה עשרה מת̇אקיל ממלוא בכ̇ורא
(מה) ות̇ורא מן אלבקר וכבשא וחמלא אבן סנתה ללצעידה
(מו) ועתודא מן אלמאעז ללד̇כוה
(מז) ולד̇בח אלסלאמה בקרתין כ̇מסה כבאש כ̇מסה עתודאן כ̇מסה חמלאן בני סנה הד̇א קרבאן אליסף בן דעואל
(מח) פי אליום אלסאבע קרב שריף בני אפרים אלישמע בן עמיהוד
(מט) וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
(נ) ודרג̇א מן ד̇הב וזנה עשרה מת̇אקיל ממלוא בכ̇ורא
(נא) ות̇ורא מן אלבקר וכבשא וחמלא אבן סנתה ללצעידה
(נב) ועתודא מן אלמאעז ללד̇כוה
(נג) ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן אלישמע בן עמיהוד
(נד) פי אליום אלת̇אמן קרב שריף בני מנשה גמליאל בן פדהצור
(נה) וכאן קרבאנה קצעה פצ̇ה וזנהא מאיה ות̇לת̇ון מת̇קלא וכרניב פצ̇ה וזנה סבעון מת̇אקלא כלאהמא ממלואן סמידא מלת̇ות̇א בדהן ללהדיה
(נו) ודרג̇א מן ד̇הב וזנה עשרה מת̇אקיל ממלו בכ̇ורא
(נז) ות̇ורא מן אלבקר וכבשא וחמלא אבן סנתה ללצעידה
(נח) ועתודא מן אלמאעז ללד̇כוה
(נט) ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן גמליאל בן פדהצור
(ס) פי אליום אלתאסע קרב שריף בני בנימן אבידן בן גדעוני
(סא) וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
(סב) ודרג̇א מן ד̇הב וזנה עשרה מת̇אקיל ממלוא בכ̇ורא
(סג) ות̇ורא מן אלבקר וכבשא וחמלא אבן סנתה ללצעידה
(סד) ועתודא מן אלמאעז ללד̇כוה
(סה) ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן אבידן בן גדעוני
(סו) פי אליום אלעאשר קרב שריף בני דן אחיעזר אבן עמישדי
(סז) וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
(סח) ודרג̇א מן ד̇הב וזנה עשרה מת̇אקיל ממלוא בכ̇ורא
(סט) ות̇ורא מן אלבקר וכבשא וחמלא אבן סנתה ללצעידה
(ע) ועתודא מן אלמאעז ללד̇כוה
(עא) ולד̇בח אלסלאמה בקרתין כ̇מסה עתדאן כ̇מסה חמלאן בני סנה הד̇א קרבאן אחיעזר בן עמישדי
(עב) פי אליום אלחאדי עשר קרב שריף בני אשר פגעיאל בן עכרן
(עג) וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
(עד) ודרג̇א מן ד̇הב וזנה עשרה מת̇אקיל ממלוא בכ̇ורא
(עה) ות̇ורא מן אלבקר וכבשא וחמלא אבן סנתה ללצעידה
(עו) ועתודא מן אלמאעז ללד̇כוה
(עז) ולד̇בח אלסלאמה בקרתין כ̇מסה כבאש כ̇מסה עתדאן כימסה חמלאן בני סנה הדיא קרבאן פגעיאל בן עכרן
(עח) פי אליום אלת̇אני עשר קרב שריף בני נפתלי אחירע בן עינן
(עט) וכאן קרבאנה קצעה פצ̇ה וזנהא מאיה ות̇לת̇ון מת̇קאלא וכרניב פצ̇ה וזנה סבעון מת̇קאלא כלאהמא ממלואן סמידא מלת̇ות̇א בדהן ללהדיה
(פ) ודרג̇א מן ד̇הב וזנה עשרה מת̇אקיל ממלוא בכ̇ורא
(פא) ות̇ורא מן אלבקר וכבשא וחמלא אבן סנתה ללצעידה
(פב) ועתודא מן אלמאעז ללד̇כוה
(פג) ולד̇בח אלסלאמה בקרתין כ̇מסה כבאש כ̇מסה עתדאן כ̇מסה חמלאן בני סנה הד̇א קרבאן אחירע בן עינן
(פד) הד̇ה ג̇מלה דשן אלמד̇בח פי יום מסחה מן אשראף בני אסראיל מן קצאע אלפצ̇ה את̇נתא עשרה ומן כראניב אלפצ̇ה את̇נא עשר ומן דרוג̇ אלד̇הב את̇נא עשר
(פה) כל קצעה מן מאיה ות̇לת̇ין מת̇קאל פצ̇ה וכל כרניב מן סבעין פד̇לך ג̇מיע פצ̇ה אלאניה אלפא מת̇קאל וארבע מאיה מת̇קאל במת̇קאל אלקדס
(פו) ודרוג̇ אלד̇הב אלאת̇נא עשר אלממלוה בכ̇ורא כל דרג̇ מן עשרה מת̇אקיל במת̇קאל אלקדס פד̇לך ג̇מיע ד̇הב אלדרוג̇ מאיה ועשרון מת̇קאלא
(פז) וג̇מיע בקר אלצעידה את̇נתא עשרה ואלכבאש את̇נא עשר ואלחמלאן בנו סנה את̇נא עשר ואלבר מעהם ואלעתדאן את̇נא עשר ללד̇כוה
(פח) וג̇מיע בקר ד̇באיח אלסלאמה ארבע ועשרון וסתון כבשא וסתון עתודא וסתון חמלא בנו סנה הד̇א דשן אלמד̇בח בעד מא מסח
(פט) וכאן מוסי אד̇א דכ̇ל כ̇בא אלמחצ̇ר ליכלם יסמע אלצות מכ̇טאבה מן פוק אלגשא אלד̇י עלי צנדוק אלשהאדה בין אלכרובין פיכ̇אטבה
<h3>פרק ח</h3>
(א) ת̇ם כלם אללה מוסי קאילא
(ב) מר הרון וקל לה אד̇א אסרג̇ת אלסרג̇ פאלי מא ילי וג̇ה אלמנארה תצ̇י סבעתהא
(ג) פצנע הרון כד̇אך ואסרג̇ סרג̇ אלמנארה אלי מא ילי וגההא כמא אמר אללה מוסי
(ד) והד̇ה צנאעה אלמנארה מצמתה מן ד̇הב חתי ארג̇להא וסוסאנהא מצמתה כאלמנט̇ר אלד̇י ארא אללה מוסי כד̇אך צנעהא
(ה) ת̇ם כלם אללה מוסי קאילא
(ו) קדם אלליואניין מן בין בני אסראיל פטהרהם
(ז) וכד̇א אצנע בהם פי תטהירהם אנצ̇ח עליהם מן מא אלד̇כוה וימרו אלמוס עלי ג̇מיע בדנהם ויגסלו ת̇יאבהם ויטהרו
(ח) ויאכ̇ד̇ו ת̇ורא מן אלבקר ומעה בר סמיד מלת̇ות̇ בדהן ורת̇ אכ̇ר כ̇ד̇ה מן אלבקר ללד̇כוה
(ט) וקדמהם בין ידי כ̇בא אלמחצ̇ר וג̇וק ג̇מאעה בני אסראיל
(י) וקדמהם בין ידי אללה ויסנד בנו אסראיל אידיהם עליהם
(יא) ויזפהם הרון זפא בין ידי אללה מן בין בני אסראיל פיכונו יכ̇דמון כ̇דמה אללה
(יב) ואלליואניון יסנדו אידיהם עלי ראס אלת̇ורין ואצנע אחדהמא ד̇כוה ואלאכ̇ר צעידה ללה ואסתגפר ענהם
(יג) ואוקפהם בין ידי הרון ובניה וזפהם זפא ללה
(יד) ואעזלהם מן בין בני אסראיל ויכונו לי
(טו) ובעד ד̇לך ידכ̇לו ליכ̇דמו כ̇בא אלמחצ̇ר וקד טהרתהם וזפפתהם זפא
(טז) לאנהם מג̇עולון לי מן בין בני אסראיל בדל כל בכר פאתח בטן מן בני אסראיל אתכ̇ד̇תהם לי
(יז) כמא כאן לי כל בכר ממא בין בני אסראיל מן אנסאן אלי בהימה וד̇לך אנני פי יום אהלכת כל בכר פי בלד מצר אקדסתהם לי
(יח) כד̇לך אתכ̇ד̇ת אלליואניין בדלהם
(יט) וג̇עלתהם להרון ולבניה מן בין בני אסראיל ליכ̇דמו כ̇דמתהם פי כ̇בא אלמחצ̇ר ויסתגפרו ענהם ולא יחל בהם ובא אד̇א הם תקדמו אלי אלקדס
(כ) פצנע מוסי והרון וג̇מאעה בני אסראיל ללליואניין כג̇מיע מא אמר אללה בה מוסי פי סבבהם כד̇לך צנעו בהם
(כא) פתד̇כו וגסלו ת̇יאבהם וזפהם הרון זפא בין ידי אללה ואסתגפר ענהם וטהרהם
(כב) ובעד ד̇לך דכ̇לו אלליואניון ליכ̇דמו כ̇דמתהם פי כ̇בא אלמחצ̇ר בין ידי הרון ובניה כג̇מיע מא אמר אללה מוסי בסבבהם כד̇אך צנעו בהם
(כג) ת̇ם כלם אללה מוסי תכלימא
(כד) הד̇א רסם אלליואניין מן אבן כ̇מס ועשרין סנה פצאעדא ידכ̇ל ללג̇יש לכ̇דמה כ̇בא אלמחצ̇ר
(כה) ומן אבן כ̇מסין סנה ירג̇ע ענה ולא יכ̇דמה אבדא
(כו) לכן יכ̇דם מע אכ̇ותה פי חפט̇ כ̇בא אלמחצ̇ר ואמא כ̇דמתה אלאולי פלא יכ̇דמהא כד̇א פאצנע בהם פי מחפט̇הם
<h3>פרק ט</h3>
(א) וקבל ד̇לך כלם אללה מוסי פי בריה סיני פי אלסנה אלת̇אניה לכ̇רוג̇הם מן בלד מצר פי אלשהר אלאול קאילא
(ב) ליצנע בנו אסראיל אלפסח פי וקתה
(ג) פי אליום אלראבע עשר מן הד̇א אלשהר בין אלגרובין יצנעוה פי וקתה כג̇מיע רסומה ואחכאמה יצנעוה
(ד) פכלם מוסי בני אסראיל פי עמל אלפסח
(ה) פעמלוה פי אלשהר אלאול פי אליום אלראבע עשר מנה בין אלגרובין פי בריה סיני כג̇מיע מא אמר אללה מוסי כד̇אך צנעו בנו אסראיל
(ו) פכאן פיהם אנאס תנג̇סו במית מן אלנאס פלם יג̇ז להם אן יצנעו אלפסח פי ד̇לך אליום פתקדמו פיה בין ידי מוסי והרון
(ז) וקאלו נחן אנג̇אס במית מן אלנאס פלם נמנע אן נקרב מת̇ל קרבאן אללה פי וקתה פימא בין בני אסראיל
(ח) קאל להם מוסי קפו חתי אסמע מא יאמר אללה פיכם
(ט) פכלם אללה מוסי קאילא
(י) מר בני אסראיל וקל להם אי אנסאן כאן נג̇סא מן מית או פי ספר מנכם או מן אג̇יאלכם פליצנע פסחא ללה
(יא) פי אלשהר אלת̇אני פי אליום אלראבע עשר מנה יצנעוה בין אלגרובין ומע פטיר ומראר יאכלוה
(יב) ולא יבקו מנה שיא אלי אלגדאה ולא יכסרו מנה עט̇מא וכסאיר רסום אלפסח יצנעוה
(יג) ואי רג̇ל כאן טאהרא ולם יכן עלי ספר ואמתנע אן יעמל אלפסח ינקטע ד̇לך אלאנסאן מן בין קומה אד̇ לם יקרב קרבאן אללה פי וקתה פקד חמל ד̇לך אלרג̇ל וזרה
(יד) ואן דכ̇ל פיכם דכ̇יל פליצנע פסחא ללה כרסם אלפסח וחכמה כד̇אך יצנע אד̇ שריעה ואחדה תכון לכם ללדכ̇יל וצריח אלאמה
(טו) ופי יום נצב אלמסכן גטאה אלגמאם עלי כ̇בא אלשהאדה ובאלליל יכון עליה כרויא אלנאר אלי אלגדאה
(טז) כד̇אך יכון דאימא אלגמאם יגטיה נהארא ורויא אלנאר לילא
(יז) ועלי קדר ארתפאע אלגמאם ען אלכ̇בא פבעד ד̇לך ירחל בנו אסראיל ופי מוצ̇ע יסכן פיה אלגמאם ת̇ם ינזל בנו אסראיל
(יח) עלי קול אללה ירחל בנו אסראיל ועלי קולה ינזלון פהם טול מדה מא סכן אלגמאם עלי אלמסכן מקימון
(יט) ואן טאל אלגמאם עלי אלמסכן איאמא כת̇ירה פיחפט̇ בנו אסראיל חפט̇ אללה פלא ירחלון
(כ) ורבמא כאן אלגמאם איאמא מחצאה עלי אלמסכן פהם עלי קול אללה ינזלון ועלי קולה ירחלון
(כא) ורבמא כאן אלגמאם מן אלמסא אלי אלצבאח ת̇ם ירתפע באלגדאה פירחלון או נהארא ולילא ת̇ם ירתפע פירחלון
(כב) או יומין או שהרא או חולא אד̇א טאלת מדה אלגמאם עלי אלמסכן פסכן עליה פבנו אסראיל מקימון גיר ראחלין ופי ארתפאעה ירחלון
(כג) כד̇אך עלי קול אללה ינזלון ועלי קולה ירחלון יחפט̇ון מא אסתחפט̇הם מן קולה ביד מוסי
<h3>פרק י</h3>
(א) ת̇ם כלם אללה מוסי תכלימא
(ב) אצנע בוקין מן פצ̇ה מצמתין יכונאן לך לדעוה אלג̇מאעה ותרחיל אלעסאכר
(ג) ואן צ̇רב בהמא אג̇תמע אליך אלג̇מאעה אלי באב כ̇בא אלמחצ̇ר
(ד) ואן צ̇רב באחדהמא אג̇תמע אליך אלאשראף רוסא אלוף אסראיל
(ה) ואנפכ̇ו נפכ̇ה מג̇לבה ירחל בהא אלעסאכר אלנאזלה פי אלמשרק
(ו) ואנפכ̇ו נפכ̇ה מג̇לבה ת̇אניה ירחל בהא אלעסאכר אלנאזלה פי אלג̇נוב כד̇אך ינפכ̇ון נפכ̇א לרחילהם
(ז) ופי תג̇ויק אלג̇וק תנפכ̇ו נפכ̇א ולא תג̇לבו
(ח) ובנו הרון אלאימה יצ̇רבון באלאבואק פיכון ד̇לך לכם רסם אלדהר עלי מר אג̇יאלכם
(ט) ואד̇א צעדתם אלי חרב פי בלדכם מע אלעדו אלמעאדיכם פג̇לבו באלאבואק פאד̇א בוקתם בין ידי אללה רבכם תגאת̇ון מן אעדאיכם
(י) ופי יום פרחכם ואעיאדכם ורוס שהורכם פאצ̇רבו באלאבואק עלי צואעדכם וד̇באיח סלאמתכם פיכון לכם ד̇כרא בין ידי רבכם אנא אללה רבכם אמרת בד̇לך
(יא) פלמא כאן פי אלשהר אלת̇אני מן אלסנה אלת̇אניה פי עשרין מנה ארתפע אלגמאם ען מסכן אלשהאדה
(יב) פרחל בנו אסראיל אלי מראחילהם מן בריה סיני וסכן אלגמאם פי בריה פארן
(יג) פכאן אול רחילהם עלי קול אללה ביד מוסי
(יד) באן רחל מרכז עסכר בני יהודה עלי מקדמה לג̇יושהם ועלי ג̇ישה נחשון אבן עמינדב
(טו) ועלי ג̇יש סבט יששכר נתנאל בן צוער
(טז) ועלי ג̇יש סבט זבולן אליאב בן חלן
(יז) ת̇ם פצל אלמסכן פרחל בנו גרשון ובנו מררי חאמלוה
(יח) ת̇ם רחל מרכז עסכר ראובן לג̇יושהם ועלי ג̇ישה אליצור בן שדיאור
(יט) ועלי ג̇יש סבט שמעון שלמיאל בן צורישדי
(כ) ועלי ג̇יש סבט גד אליסף בן דעואל
(כא) ת̇ם רחל אלקהתיון חאמלו אלמקדם וקד נצב אלמסכן אלי מג̇יהם
(כב) ת̇ם רחל מרכז עסכר אפרים לג̇יושהם ועלי ג̇ישה אלישמע בן עמיהוד
(כג) ועלי ג̇יש סבט מנשה גמליאל בן פדהצור
(כד) ועלי ג̇יש סבט בנימן אבידן בן גדעוני
(כה) ת̇ם רחל מרכז עסכר בני דן עלי סאקה אלעסאכר לג̇יושהם ועלי ג̇ישה אחיעזר בן עמישדי
(כו) ועלי ג̇יש סבט אשר פגעיאל בן עכרן
(כז) ועלי ג̇יש סבט נפתלי אחירע בן עינן
(כח) הד̇ה מראחיל בני אסראיל לג̇יושהם פלמא רחלו
(כט) קאל מוסי לחובב בן רעואל אלמדיני חמוה אנא ראחלון אלי אלמוצ̇ע אלד̇י קאל אללה איאה אעטיכם פתעאל מענא נחסן אליך פאן אללה קד ועד אלאסראיל בכ̇יר
(ל) קאל לא אמצ̇י אלא אלי ארצ̇י ומולדי
(לא) קאל יא הד̇א לא תתרכנא באנך תעלם אן פי טול מקאמנא פי אלבר כנת לנא כאבצארנא
(לב) פאן סרת מענא פאי כ̇יר יחסן אללה בה אלינא נחסן אליך מנה
(לג) פרחלו מן ג̇בל אללה מסאפה ת̇לאת̇ה איאם וצנדוק עהדה יסיר בין ידיהם מסאפה תלך אלת̇לאת̇ה אלאיאם ליכ̇תאר להם מסתקרא
(לד) וגמאמה עליהם נהרא אד̇א רחלו מן אלעסכר
(לה) וכאן אלסביל ענד רחיל אלצנדוק אן יקול מוסי קם יא רב בנצרנא יתבדד אעדאוך ויהרב שאניוך מן בין ידיך
(לו) וענד נזולה אן יקול רד יא רב נורך אלי רבואת אלוף אסראיל
<h3>פרק יא</h3>
(א) וכאן אלקום כמעתני אלשר בין ידי אללה פסמע אללה ד̇לך ואשתד גצ̇בה ואשתעלת פיהם נארה פאחרקת פי טרף אלעסכר
(ב) פצרך̇ אלקום אלי מוסי פדעי רבה פגארת אלנאר
(ג) וסמא ד̇לך אלמוצ̇ע אלמשתעלה למא אשתעלת פיהם נאר אללה
(ד) ואללפיף אלד̇ין פימא בינהם תשהו שהוה פרג̇ע בנו אסראיל איצ̇א מעהם ובכו וקאלו מן יטעמנא לחמא
(ה) ד̇כרנא אלסמך אלד̇י כנא נאכלה במצר מג̇אנא ואלקת̇א ואלבטיך̇ ואלכראת̇ ואלבצל ואלת̇ום
(ו) ואלאן אנפסנא יאבסה ממא ליס לנא שי ואנמא עיוננא אלי אלמן ממדודה
(ז) וכאן אלמן כבזר אלכזברה ולונה כלון אללולו
(ח) יטוף אלקום פילקטונה ויטחנון מנה פי אלרחא או ידקון פי אלמדק ויטבכ̇ון מנה פי אלבראם ויצנעון מנה מלילא ויכון טעמה כחלאוה בדסם
(ט) וענד נזול אלטל עלי אלעסכר לילא ינזל אלמן עליה
(י) פלמא סמע מוסי אלקום יבכון לעשאירהם כל אמר עלי באב כ̇באה פאשתד גצ̇ב אללה ג̇דא וסא ד̇לך ענד מוסי
(יא) קאל מוסי ללה לם אבלית עבדך ולם לם אג̇ד חט̇אא ענדך אד̇ צירת כלפה ג̇מיע האולי אלקום עלי
(יב) הל אנא חמלתהם אם ולדתהם אד̇ קלת לי ססהם באנך תחמלהם פי חג̇רך כמא יחמל אלחאצ̇ן אלרצ̇יע אלי אלבלד אלד̇י אקסמת לאבאיהם
(יג) מן אין לי לחם אעטי ג̇מיעהם אד̇ יבכון עלי פיקולון אעטנא לחמא נאכלה
(יד) לא אטיק אנא וחדי אן אסוסהם בל הו תיקיל עלי
(טו) ואן כנת אלזמתניה עקובה פאג̇עלהא אמאתתי אן וג̇דת חט̇אא ענדך ולא ארי בליתי
(טז) פקאל אללה למוסי אג̇מע לי סבעין רג̇לא מן שיוך̇ אסראיל אלד̇ין תעלם אנהם שיוכ̇הם וערפאהם וכ̇ד̇הם אלי כ̇בא אלמחצ̇ר יקפו ת̇ם מעך
(יז) חתי אתג̇לי פאכ̇אטבך הנאך ואפידהם מן אלנור אלד̇י עלי וג̇הך ואג̇עלה עליהם פיעאונוך עלי סיאסה אלקום ולא תסוסהם אנת וחדך
(יח) וקל אלי אלקום אסתעדו אלי גד חתי תאכלו לחמא לאג̇ל מא בכיתם בין ידי אללה וקלתם מן יטעמנא לחמא ומא כאן אצלח לנא פי מצר ויעטיכם אללה לחמא תאכלונה
(יט) לא יומא ואחדא ולא יומין תאכלון ולא כ̇מסה ולא עשרה ולא עשרין
(כ) אלא אלי איאם שהר אלי אן יכ̇רג̇ מן אנאפכם מת̇לא ויציר לכם הזאלה לאג̇ל מא זהדתם פי נור אללה אלד̇י פי מא בינכם ובכיתם בין ידיה וקלתם לם אכ̇רג̇נא מן מצר
(כא) קאל מוסי סת מאיה אלף רג̇אל אלקום אלד̇ין אנא פי מא בינהם ואנת קלת אני אעטיהם לחמא יאכלונה שהרא
(כב) פמן אגנא ענהם אגנם ובקר תד̇בח להם פתכפיהם או ג̇מיע סמך אלבחר יחאש להם פיקנעהם
(כג) פקאל אללה למוסי הל קדרה אללה תקצר אלאן תנט̇ר איואפיכם כלאמי אם לא
(כד) פכ̇רג̇ מוסי ואכ̇בר אלקום בג̇מיע כלאם אללה וג̇מע סבעין רג̇לא מן שיוכ̇הם ואוקפהם חואלי אלכ̇בא
(כה) פתג̇לי אללה פי אלגמאם וכ̇אטבה ואפאד מן אלנור אלד̇י עליה וג̇עלה עלי אלסבעין אלשיוך̇ פלמא אסתקר עליהם ד̇לך אלנור תנבו ולם יחתאג̇ו אלי עודה
(כו) ובקי רג̇לאן פי אלעסכר אסם אחדהמא אלדד ואלאכ̇ר מידד פאסתקרת עליהמא אלנבוה והמא מן אלמכתובין לם יכ̇רג̇א אלי אלכ̇בא בל תנביא פי אלעסכר
(כז) פחאצ̇ר גלאם פאכ̇בר מוסי אן אלדד ומידד מתנביאן פי אלעסכר
(כח) פאג̇אבה יהושע בן נון כ̇אדם מוסי מן תלאמיד̇ה וקאל יא סידי יא מוסי אחבסהמא
(כט) קאל לה מוסי הל תגאר לי לית צאר אמה אללה אנביא באן יג̇על אללה מן נורה ונבותה עליהם
(ל) פלמא אנצ̇ם מוסי אלי אלעסכר הו ושיוך̇ בני אסראיל
(לא) הבת ריח מן ענד אללה פקטעת סלוי מן אלבחר ואלקתה עלי אלעסכר שביה במסיר יום ימנה ויום יסרה חואליה וארתפאעה מן אלארץ̇ מת̇ל ד̇רעין
(לב) פאקאם אלקום באקי יומהם ולילתהם וטול נהאר ג̇דהם פג̇מעו אלסלוי אקלהם ג̇מע עשרה אנאביר פסטחוהא להם סטיחא חואלי אלעסכר
(לג) אללחם בעד בין אסנאנהם קבל אן ימצ̇גוה אד̇ אשתד גצ̇ב אללה עליהם פצ̇רבהם צ̇רבה עט̇ימה ג̇דא
(לד) פסמי ד̇לך אלמוצ̇ע קבור אלשהוה לאנהם דפנו פיה אלקום אלמשתהיין
(לה) ורחלו מנה אלי חצרות פלמא אקאמו בהא
<h3>פרק יב</h3>
(א) תכלמת מרים והרון פי מוסי בסבב אלמראה אלחסנא אלתי תזוג̇הא לאנה כאן קד אעתזלהא
(ב) וקאלא אן כאן מן אג̇ל אלנבוה אפתראה וחדה פקט כ̇אטבה אללה אליס קד כ̇אטבנא איצ̇א פסמע אללה ד̇לך
(ג) וכאן מוסי כ̇אשעא ג̇דא אכת̇ר מן ג̇מיע אלנאס אלד̇ין עלי וג̇ה אלארץ̇
(ד) פקאל אללה גפלה למוסי והרון ומרים אכ̇רג̇ו ת̇לת̇אתכם אלי כ̇בא אלמחצ̇ר פכ̇רג̇ו ת̇לאת̇תהם
(ה) פתג̇לי אללה בעמוד גמאם וקאם עלי באב אלכ̇בא ונאדא יא הרון ויא מרים פכ̇רג̇א כלאהמא
(ו) קאל אסמעא כלאמי אן יכון נביכמא אנא אללה תערפת בה פי רויא או כ̇אטבתה פי חלם
(ז) פליס כד̇אך עבדי מוסי בל פי ג̇מיע אמתי מחקק הו
(ח) אן שפאהא אכ̇אטבה ורויא ולא באחאדית̇ וצור אללה אלמכ̇לוקה לה יראהא פמא באלכמא לם תכ̇אפא אן תתכלמא פי עבדי מוסי
(ט) פאשתד גצ̇ב אללה עליהמא וארתפע נורה
(י) פכמא זאל אלגמאם ען אלכ̇בא פאד̇א במרים ביצ̇א כאלת̇לג̇ פלמא אלתפת הרון אלי מרים פאד̇א בהא ברצא
(יא) פקאל למוסי יא סידי לא תג̇על עלינא כ̇טיה פימא ג̇הלנא ואכ̇טאנא
(יב) ולא תבק הד̇ה כסקט כ̇רג̇ מן בטן אמה וקד תהרא נצף ג̇סמה
(יג) פדעי מוסי רבה קאילא אללהם פאשפהא
(יד) פקאל אללה לה ולו אן אבאהא בצק פי וג̇ההא אלם יג̇ב אן תסתחי מנה סבעה איאם פלתקף כד̇אך כ̇ארג̇ אלעסכר ובעד ד̇לך תנצ̇ם אליה
(טו) פוקפת מרים כ̇ארג̇ אלעסכר סבעה איאם ולם ירחל אלקום אלי אנצ̇מאמהא
(טז) ובעד ד̇לך רחלו אלקום מן חצרות ונזלו פי בריה פארן
<h3>פרק יג</h3>
(א) ת̇ם כלם אללה מוסי תכלימא
(ב) אבעת̇ ברג̇אל ירומו בלד כנעאן אלד̇י אנא מעטיה לבני אסראיל רג̇לא ואחדא מן סבט אבאיה תבעת̇ו בה כל שריף מנהם
(ג) פבעת̇ בהם מוסי מן בריה פארן עלי קול אללה וכלהם רג̇אל רוסא בני אסראיל
(ד) והד̇ה אסמאוהם מן סבט ראובן שמוע בן זכור
(ה) ומן סבט שמעון שפט בן חורי
(ו) ומן סבט יהודה כלב בן יפנה
(ז) ומן סבט יששכר יגאל בן יוסף
(ח) ומן סבט אפרים הושע בן נון
(ט) ומן סבט בנימן פלטי בן רפוא
(י) ומן סבט זבולן גדיאל בן סודי
(יא) ומן סאיר סבט יוסף ומן סבט מנשה גדי בן סוסי
(יב) ומן סבט דן עמיאל בן גמלי
(יג) ומן סבט אשר סתור בן מיכאל
(יד) ומן סבט נפתלי נחבי בן ופסי
(טו) ומן סבט גד גאואל בן מכי
(טז) הד̇ה אסמא אלרג̇אל אלד̇ין בעת̇ בהם מוסי לירומו אלבלד וסמי מוסי הושע בן נון יהושע
(יז) ולמא בעת̇ בהם מוסי לירומו בלד כנעאן קאל להם אצעדו אולא אלי אלדארום ת̇ם אצעדו אלי אלג̇בל
(יח) ואנט̇רו אלבלד מא הו ואלקום אלמקימין בה אשדיד הו אם מסתרך̇ אקליל הו אם כת̇יר
(יט) ומא אלארץ̇ אלתי הו סאכנהא אג̇ידה הי אם רדיה ומא אלקרי אלתי הו סאכנהא אפי ארבאץ̇ אם פי חצון
(כ) ומא היה אלארץ̇ אהי סמינה אם הזלי והל פיהא שג̇ר מגרוס אם לא ותשדדו וכ̇ד̇ו מן ת̇מרהא והד̇א אלפצל איאם בכור אלענב
(כא) פצעדו וראמו אלבלד מן בריה צין אלי רחוב אלי חמאה
(כב) פצעדו אולא אלי אלדארום וג̇או אלי חברי ות̇ם אחימן וששי ותלמי בנו אלג̇באברה וכאנת חברי קד בנית קבל צען מנבר מצר בסבע סנין
(כג) וג̇או אלי ואדי אלענקוד וקטעו מן ת̇ם חבלה וענקוד ענב ואחדא וחמלוה באלדהק פימא בין את̇נין ומן אלרמאן ומן אלתין
(כד) פלד̇לך סמי אלמוצ̇ע ואדי אלענקוד בסבב אלענקוד אלד̇י קטעוה מן ת̇ם בנו אסראיל
(כה) ורג̇עו מן ריאם אלבלד בעד ארבעין יומא
(כו) וסארו חתי ג̇או אלי מוסי והרון וסאיר ג̇מאעה בני אסראיל אלי בריה פארן אלי רקים פאג̇אבוהמא באלכ̇בר וסאיר אלג̇מאעה ואורוהם ת̇מר אלארץ̇
(כז) וקצו עליה וקאלו צרנא אלי אלבלד אלד̇י בעת̇ת בנא אליה וחקא אנה יפיץ̇ אללבן ואלעסל והד̇א ת̇מרה
(כח) כ̇לא אן אלקום אלמקימין בה עזיזון ואלקרי חזינה עט̇ימה ג̇דא ואיצ̇א אולאד אלג̇באברה ראינאהם ת̇ם
(כט) ואלעמאלקה מקימון פי בלד אלדארום ואלחתיון ואליבוסיון ואלאמוריון סכאן פי אלג̇בל ואלכנעאני סאכן עלי אלבחר ועלי שאטי אלארדן
(ל) פאסכת כלב אלקום אלי קול מוסי וקאל בל נצעד צעודא ונחוזהם פאנא נטיקהם
(לא) ואלקום אלד̇ין מצ̇ו מעה קאלו לא נטיק אן נצעד אלי אלקום לאנהם אשד מנא
(לב) ואכ̇רג̇ו שנאעה עלי אלבלד אלד̇י ראמוה אלי בני אסראיל וקאלו אלבלד אלד̇י מררנא בה פרמנאה הו בלד יהלך אהלה וג̇מיע אלקום אלד̇ין ראינאהם פיה ד̇וו מסאחה
(לג) וראינא ת̇ם אלעלוג̇ בני אלג̇באברה מן עלוג̇הם פצרנא פי עיוננא כאלג̇ראד וכ̇דאך כנא פי עיונהם
<h3>פרק יד</h3>
(א) פרפעת אלג̇מאעה באצואתהם ובכו פי תלך אללילה
(ב) ותדמר עלי מוסי והרון ג̇מאעה בני אסראיל וקאלו להם יא ליתנא מתנא פי בלד מצר יא ליתנא מתנא פי הד̇א אלבר
(ג) ולם ידכ̇לנא אללה ד̇לך אלבלד פנקע באלסיף ויציר נסאנא ואטפאלנא גנימה אלא אן אלאצלח לנא אלרג̇וע אלי מצר
(ד) ת̇ם קאל בעצ̇הם לבעץ̇ נולי ריסא ונרג̇ע אלי מצר
(ה) פוקע מוסי והרון עלי וג̇וההמא בחצ̇רה ג̇וק ג̇מאעה בני אסראיל
(ו) ויהושע בן נון וכלב בן יפנה מן ראימי אלבלד כ̇רקא ת̇יאבהמא
(ז) וקאלא לג̇מאעה בני אסראיל קאילין אלבלד אלד̇י מררנא פיה לנרומה בלד ג̇יד ג̇דא ג̇דא
(ח) אן כאן ללה מראד פינא אדכ̇לנאה ווהבה לנא בלד יפיץ̇ אללבן ואלעסל
(ט) אמא עלי אללה פלא תתדמרו ולא תכ̇אפו אהל אלבלד פאנהם טעאמנא וסיזול ט̇להם ענהם ואללה מענא פלא תכ̇אפוהם
(י) פכאד ג̇מיע אלשעב אן ירג̇מוהמא באלחג̇ארה ת̇ם ט̇הר נור אללה פי כ̇בא אלמחצ̇ר לג̇מיע בני אסראיל
(יא) פקאל אללה למוסי אלי כם יעצונני האולי אלקום ואלי כם לא יומנון בי מע ג̇מיע אלאיאת אלתי צנעתהא פימא בינהם
(יב) יסתחקון אן אצ̇רבהם באלובא ואקרצ̇הם ואג̇עלך אמה אעט̇ם ואכת̇ר מנהם
(יג) קאל מוסי ללה פיסמע ד̇לך אלמצריון אלד̇ין אצעדת האולי אלקום מן בינהם בקדרתך
(יד) פיקולון מע אהל הד̇א אלבלד אלד̇ין סמעו אנך אללה נורך פימא בין האולי אלקום עינא בעין ירונה וגמאמך מקים עליהם ובעמוד גמאם תסיר בין ידיהם נהארא ובעמוד נאר לילא
(טו) פאד̇א קתלתהם אג̇מעין כרג̇ל ואחד קאל ג̇מיע אלאמם אלד̇ין סמעו אכ̇בארך הד̇ה קאילין
(טז) ממא לם יטק אלרב אן ידכ̇ל האולי אלקום אלבלד אלד̇י ועדהם בה קתלהם פי אלבר
(יז) ואלאן יתבין עט̇ם קדרתך יא רב כמא קלת לי
(יח) אנך אללה טויל אלאמהאל כת̇יר אלפצ̇ל גאפר אלד̇נב ואלג̇רם ויברי ולא יברי מטאלב בד̇נוב אלאבא מע אלבנין ואלת̇ואלת̇ ואלרואבע
(יט) אצפח ד̇נב האולי אלקום בכת̇רה פצ̇לך וכמא אחתמלת להם מן מצר ואלי אלאן
(כ) קאל אללה קד צפחת ענהם אלמעאג̇לה כמא סאלת
(כא) ולכן ובקאי אלדאים ונורי אלד̇י ימלא ג̇מיע אלארץ̇
(כב) אן ג̇מיע אלרג̇אל אלד̇ין ראו כרמי ואיאתי אלתי צנעתהא פי מצר ופי אלבר ואמתחנוני הד̇ה אלמרה אלעאשרה ולם יקבלו אמרי
(כג) אן ראו אלבלד אלד̇י אקסמת עליה לאבאיהם וכד̇לך כל מן יעציני לא יראה
(כד) ואמא עבדי כלב פג̇זא מא כאן לה ראי אכ̇ר אתבע בה טאעתי לאדכ̇לנה אלבלד אלד̇י צאר אליה ולנסלה יורת̇ה
(כה) ואלאן פאלעמאלקיון ואלכנעאניון מקימון פי אלמרג̇ פולו פי גד וארחלו אלי אלבריה אלי טריק בחר אלקלזם
(כו) ת̇ם כלם אללה מוסי והרון תכלימא
(כז) אלי כם אבקי הד̇ה אלג̇מאעה אלרדיה אלתי דמרת אלאמה עלי ולקד סמעת תדמר בני אסראיל אלד̇י תדמרו עלי
(כח) אלא קל להם ובקאי אלדאים יקול אללה אן לם אצנע בכם כמא קלתם בחצ̇רתי
(כט) ופי הד̇א אלבר תקע אג̇סאדכם מן כל מעדוד ומחצי מנכם מן אבן עשרין סנה פצאעדא כמא תדמרתם עלי
(ל) ואן אנתם דכ̇לתם אלבלד אלד̇י אקסמת באמרי אסכנכם פיה אלא כלב בן יפנה ויהושע בן נון
(לא) ואטפאלכם אלד̇ין קלתם אנהם יצירון גנימה פאני אדכ̇להם חתי יערפו אלבלד אלד̇י זהרתם פיה
(לב) ואמא אג̇סאדכם אנתם פתקע פי הד̇א אלבר
(לג) ובנוכם יקימון תאיהין פי אלבר ארבעין סנה פירמון טגיאנכם אלי פנא אג̇סאדכם פיה
(לד) באחצא אלאיאם אלתי רמתם פי אלבלד ארבעין יומא לכל יום סנה תחמלון אוזארכם אלי תמאם ארבעין סנה פתערפון מוצ̇ע אענאתי
(לה) אנא אללה קלת ד̇לך ואצנעה בג̇מיע הד̇ה אלג̇מאעה אלרדיה אלמג̇תמעה עלי פי הד̇א אלבר יפנון באלמות
(לו) ואלרג̇אל אלד̇ין בעת̇ בהם מוסי לירומו אלבלד פרג̇עו ודמרו עליה אלג̇מאעה ואכ̇רג̇ו שנאעה עלי אלארץ̇
(לז) פמאת אולאיך אלרג̇אל אלד̇ין אכ̇רג̇ו שנאעה רדיה עלי אלבלד באלצדאם בין ידי אללה
(לח) ויהושע בן נון וכלב בן יפנה עאשא מן ג̇מלה אלרג̇אל אלד̇ין מצ̇ו פראמו אלבלד
(לט) ולמא כלם מוסי בהד̇א אלכלאם ג̇מאעה בני אסראיל חזן אלקום ג̇דא
(מ) ואדלג̇ו באלגדאה פצעדו אלי ראס אלג̇בל וקאלו הא נחן צאעדון אלי אלמוצ̇ע אלד̇י אמרנא אללה פקד אכ̇טאנא
(מא) קאל להם מוסי יא קום לא תתג̇אוזו אמר אללה פאנהא לא תנג̇ח
(מב) לא תצעדו פאן אללה ליס הו מעכם ולא תנצדמו בין ידי אעדאיכם
(מג) לאן אלעמאלקיין ואלכנעאניין ת̇ם בין ידיכם פתקעון באלסיף לאנכם רג̇עתם ען טאעה אללה ולא יכון אללה מעכם
(מד) פאעתדו וצעדו אלי ראס אלג̇בל וצנדוק עהד אללה ומוסי לם יזולא מן וסט אלעסכר
(מה) פנזל אלעמאלקיון ואלכנעאניון אלמקימון פי ד̇לך אלג̇בל פצ̇רבוהם וטרדוהם אלי חרמה
<h3>פרק טו</h3>
(א) ת̇ם כלם אללה מוסי תכלימא
(ב) מר בני אסראיל וקל להם אד̇א דכ̇לתם אלי בלד סכנאכם אלד̇י אנא מעטיכם הנאך
(ג) פקרבתם קרבאנא ללה צעידה או ד̇ביחא תסויג נד̇ר או תברעא או פי אעיאדכם וארדתם אן יכון מקבולא מרצ̇יא ללה מן אלבקר או מן אלגנם
(ד) פליקרב צאחב ד̇לך אלקרבאן מעה ללה מן אלבר עשר סמיד מלת̇ות̇ ברבע קסט דהן
(ה) וכ̇מרא ללמזאג̇ רבע קסט תצנעהא מע אלצעידה או מע אלד̇בח ללחמל אלואחד
(ו) וללכבש פקדם מן אלבר עשרין מן סמיד מלת̇ות̇ בת̇לת̇ קסט דהן
(ז) וכ̇מרא ללמזאג̇ ת̇לת̇ קסט תקרבה מקבולא מרצ̇יא ללה
(ח) ואן צנעת מן אלבקר צעידה או ד̇בחא תסויג נד̇ר או סלאמה ללה
(ט) פליקרב מעה מן אלבר ת̇לאת̇ה עשור מן סמיד מלת̇ות̇ בנצף קסט דהן
(י) וכ̇מרא קרבה ללמזאג̇ נצף קסט קרבאנא מקבולא מרצ̇יא ללה
(יא) כד̇א יצנע מע כל ת̇ור ומע כל כבש ומע כל ראס מן אלחמל או מן אלמאעז
(יב) בחסב אחצא מא תקרבון כד̇אך אצנעו מע כל ואחד מן אלמחציין
(יג) כד̇א יצנע כל צריחי אד̇א קרב קרבאנא מקבולא מרצ̇יא ללה
(יד) ואי דכ̇יל דכ̇ל מעכם או סכן פימא בינכם עלי מר אג̇יאלכם פעמל קרבאנא אראד אן יכון מקבולא מרצ̇יא ללה פכמא תצנעון כד̇אך יצנע
(טו) יאיהא אלג̇וק רסם ואחד לכם וללגריב אלדכ̇יל רסם אלדהר עלי מר אג̇יאלכם כמא אן אלגריב מת̇לכם בין ידי אללה
(טז) כד̇אך שריעה ואחדה וחכם ואחד יכון לכם וללגריב אלדכ̇יל פימא בינכם
(יז) ת̇ם כלם אללה מוסי קאילא
(יח) מר בני אסראיל וקל להם אד̇א דכ̇לתם אלי אלבלד אלד̇י אנא מדכ̇לכם אליה
(יט) פמתי מא אכלתם מן טעאמה פארפעו רפיעה ללה
(כ) אול עג̇ינכם ג̇רדקה תרפעוהא רפיעה כרפיעה אלבד̇אר כד̇אך תרפעוהא
(כא) וכד̇אך מן אול עג̇ינכם תג̇עלו ללה רפיעה עלי מר אג̇יאלכם
(כב) ואן סהותם פלם תעמלו הד̇ה אלוצאיא אלתי אמר אללה בהא מוסי
(כג) מת̇ל ג̇מיע מא אמר אללה בה עלי יד מוסי מן יום אבתדי באלאמר והלם אלי אג̇יאלכם
(כד) פאן כאן אלסהו ען עיון אלג̇מאעה פליצנעו רת̇א מן אלבקר צעידה מקבולא מרצ̇יא ללה ומעה בר ומזאג̇ כמא יג̇ב ועתוד מן אלמאעז ללד̇כוה
(כה) ויסתגפר אלאמאם ען ג̇מאעה בני אסראיל פיגפר להם אד̇ ד̇לך סהו והם פאתו בצעידתהם קרבאנא ללה וד̇כותהם בין ידי אללה עלי סהוהם
(כו) פיגפר לג̇מאעה בני אסראיל וללגריב אלדכ̇יל פימא בינהם אד̇ ג̇מיע אלקום עלי סהו
(כז) ואן אכ̇טא אנסאן ואחד כד̇לך סהוא פליקרב שאה אבנה סנתהא ללד̇כוה
(כח) פיסתגפר אלאמאם ען ד̇לך אלאנסאן אלסאהי עלי מא אכ̇טא סהוא בין ידי אללה פיגפר לה ויצפח ענה
(כט) אלצריח מן בני אסראיל ואלגריב אלדכ̇יל פימא בינהם שריעה ואחדה תכון לכם למן יכ̇טי סהוא
(ל) ואי אנסאן צנע ד̇לך ביד רפיעה מן אלצריח ואלדכ̇יל פהו קד̇ף רבה וינקטע ד̇לך אלאנסאן מן בין קומה
(לא) למא אזדרא בכלאם אללה ופסך̇ עהדה פינקטע ד̇לך אלאנסאן אנקטאעא וחרה עליה
(לב) ולמא אקאם בנו אסראיל פי אלבר וג̇דו רג̇לא יחתטב חטבא פי יום אלסבת
(לג) פקדמוה אלד̇ין וג̇דוה יחתטב חטבא אלי מוסי והרון וסאיר אלג̇מאעה
(לד) ווצ̇עוה פי אלחבס לאנה לם יפסר להם מא יצנע בה
(לה) פקאל אללה למוסי יקתל אלרג̇ל קתלא וד̇לך אן ירג̇מוה באלחג̇ארה ג̇מיע אלג̇מאעה כ̇ארג̇ אלעסכר
(לו) פכ̇רג̇וה כ̇ארג̇ אלעסכר ורג̇מוה באלחג̇ארה חתי מאת כמא אמר אללה מוסי
(לז) וקאל אללה למוסי קאילא
(לח) מר בני אסראיל וקל להם אן יצנעו להם ד̇ואבה עלי אכנאף אזרהם עלי מר אג̇יאלהם ויג̇עלו עלי ד̇ואבה אלכנף סלך אסמאנג̇ון
(לט) פיכון ד̇לך לכם ד̇ואבה ט̇אהרה תרוהא פתד̇כרו ג̇מיע וצאיא אללה ותעמלוהא ולא תרומו אתבאע קלובכם ועיונכם אלתי אנתם טאגון וראהא
(מ) לכי תד̇כרו ד̇לך דאימא ותעמלו ג̇מיע וצאיאי פתכונו מקדסין לאלאהכם
(מא) אנא אללה רבכם אלד̇י אכ̇רג̇תכם מן בלד מצר לאכון לכם אלאהא אנא אללה רבכם אלדאים אלבקא
<h3>פרק טז</h3>
(א) ותקדם קרח בן יצהר בן קהת בן לוי ודתן ואבירם אבנא אליאב ואון בן פלת בנו ראובן
(ב) פוקפו אמאם מוסי ואנאס מן בני אסראיל מאיתאן וכ̇מסון אשראף אלג̇מאעה דעאה מחצ̇ר ד̇וו אסמא
(ג) פתג̇וקו עלי מוסי והרון וקאלו להמא חסבכמא ריאסה אד̇ אלג̇מאעה כלהם מקדסון ופימא בינהם נור אללה פמא באלכמא תתשרפאן עלי ג̇וק אללה
(ד) פסמע ד̇לך מוסי ווקע עלי וג̇הה
(ה) פכלם קרח וכל ג̇מועה וקאל להם גדא יערף אללה מן הו לה ומן אלמקדס פיקרבה אליה ומן יכ̇תארה יקרבה אליה
(ו) אצנעו כ̇לה כ̇ד̇ו מג̇אמר קרח וכל ג̇מועה
(ז) ואג̇עלו עליהא נארא ואלקו פיהא בכ̇ורא בין ידי אללה גדא פאי רג̇ל אכ̇תארה אללה פהו אלמקדס חסבכם ד̇לך יא בני לוי
(ח) ת̇ם קאל מוסי להם אסמעו יא בני לוי
(ט) אקליל ענדכם אד̇ אפרזכם אלאה אסראיל מן ג̇מאעתהם פקרבכם אליה לתכ̇דמו כ̇דמה מסכנה ותקפו בין ידי אלג̇מאעה תכ̇דמונהם
(י) פכד̇אך קרבך וסאיר אכ̇ותך בני לוי מעך חתי טלבתם אלאמאמה איצ̇א
(יא) לד̇לך אנת וכל ג̇מועך אלמג̇תמעון עלי אללה והרון מן הו חתי תתדמרו עליה
(יב) ת̇ם בעת̇ מוסי ידעו בדתן ואבירם אבני אליאב פקאלא לא נצעד
(יג) אקליל מא אצעדתנא מן בלד יפיץ̇ אללבן ואלעסל לתקתלנא פי אלבר חתי תתראס עלינא איצ̇א תרוסא
(יד) ואיצ̇א לם תדכ̇לנא אלי בלד יפיץ̇ לבנא ועסלא ולא אעטיתנא נחלה מן צ̇יעה וכרם פלו תהדדת האולאיך אלקום בקלע עיונהם לם נצר אליך
(טו) פאשתד ד̇לך עלי מוסי ג̇דא פקאל אללהם לא תקבל בכ̇ורהם ודל בה עלי אני לם אסכ̇ר לאחדהם חמארא פצ̇לא ען אני אסי אלי אחדהם
(טז) ת̇ם קאל מוסי לקרח אנת וג̇מועך אחצ̇רו בין ידי אללה מע הרון גדא
(יז) וליאכ̇ד̇ כל רג̇ל מג̇מרה ואלקו עליהא בכ̇ורה וקדמוהא בין ידי אללה מאיתין וכ̇מסין מג̇מרה ואנת והרון כל ואחד מג̇מרתה
(יח) פאכ̇ד̇ כל ואחד מג̇מרתה וג̇עלו פיהא נארא ואלקו עליהא בכ̇ורא ווקפו עלי באב כ̇בא אלמחצ̇ר ומוסי והרון
(יט) וג̇וק עליהם קרח ג̇מיע אלג̇מאעה אלי באב כ̇בא אלמחצ̇ר פט̇הר נור אללה לג̇מיעהם
(כ) וכלם אללה מוסי והרון תכלימא
(כא) אן אנפרזתמא מן בין הד̇ה אלג̇מאעה אפניתהם כטרפה
(כב) פוקעא עלי וג̇וההמא וקאלא יא טאיק יא אלאה ארואח כל בשרי ארג̇ל ואחד יכ̇טי ועלי כל אלג̇מאעה תסכ̇ט
(כג) וכלם אללה מוסי קאילא
(כד) מר אלג̇מאעה וקל להם ארתפעו ען חואלי מסכן קרח דתן ואבירם
(כה) פקאם מוסי ומצ̇י אלי דתן ואבירם ומצ̇ו מעה שיוך̇ בני אסראיל
(כו) פכלם אלג̇מאעה וקאל להם אעתזלו מן אכ̇ביה האולי אלקום אלט̇אלמין ולא תדנו בשי ממא הו להם כילא תנסאפו בג̇מיע כ̇טאיאהם
(כז) פארתפעו ען חואלי מסכן קרח דתן ואבירם והמא כ̇רג̇א איצ̇א פאנתצבא עלי באב כ̇באיהמא ונסאוהמא ובנוהמא ואטפאלהמא
(כח) פקאל מוסי בהד̇ה תעלמון אן אללה בעת̇ בי אן אעמל ג̇מיע הד̇ה אלאעמאל וליס מן תלקא נפסי
(כט) אן מאת האולי אלקום כמות כל אלנאס וטולבו במטאלבתהם פליס אללה בעת̇ בי
(ל) ואן כ̇לק אללה כ̇לקא אן תפתח אלארץ̇ פאהא פתבתלעהם וג̇מיע מא להם פינזלון אחיא אלי אלת̇רי עלמתם אן האולי אלקום קד עצו אללה
(לא) פכאן ענד פראגה מן קול הד̇א אלכלאם אנשקת אלארץ̇ אלתי תחתהם
(לב) ופתחת אלארץ̇ פאהא פאבתלעתהם וביותהם וכל אנסאן לקרח וג̇מיע אלסרח
(לג) פנזלו הם וג̇מיע מאלהם אחיא אלי אלת̇רי ותגטת עליהם אלארץ̇ ובאדו מן בין אלג̇וק
(לד) וג̇מיע בני אסראיל אלד̇ין חואליהם הרבו מן שדה צותהם לאנהם קאלו כילא תבתלענא אלארץ̇
(לה) ונאר כ̇רג̇ת מן ענד אללה ואחרקת אלמאיתין וכ̇מסין אלרג̇ל מקרבי אלבכ̇ור
<h3>פרק יז</h3>
(א) וכלם אללה מוסי קאילא
(ב) מר אלעזר אבן הרון אלאמאם באן ירפע אלמג̇אמר מן בין אלמחרקין וידירי אלנאר הנאך לאנהא קד תקדסת
(ג) פאמא מג̇אמר אולאיך אלמכ̇טיין עלי נפוסהם פיצנעוהא צפאיח רקאקא גשאא ללמד̇בח פאנהם למא קדמוהא בין ידי אללה קד תקדסת ותציר עלאמה לבני אסראיל
(ד) פאכ̇ד̇ אלעזר אלאמאם אלמג̇אמר אלנחאס אלתי קדמוהא אלמחרקון פארקוהא צפאיח ללמד̇בח
(ה) ד̇כרא לבני אסראיל לכי לא יתקדם רג̇ל אג̇נבי מן ליס הו מן נסל הרון ליבכ̇ר בכ̇ורא בין ידי אללה ולא יכון כקרח וג̇מועה כמא נזל אללה עלי יד מוסי פיה
(ו) ותדמרת ג̇מאעה בני אסראיל מן גד עלי מוסי והרון קאילין אנתמא קתלתמא מן אמה אללה
(ז) פלמא תג̇וקו עליהמא אלתפתו אלי כ̇בא אלמחצ̇ר פאד̇א בנור אללה קד ט̇הר פי אלגמאם
(ח) פתקדם מוסי והרון בין ידי כ̇בא אלמחצ̇ר
(ט) וכלם אללה מוסי קאילא
(י) אן ארתפעתמא מן בין הד̇ה אלג̇מאעה אפניתהם כטרפה פוקעא עלי וג̇וההמא
(יא) וקאל מוסי להרון כ̇ד̇ אלמג̇מרה ואג̇על עליהא נארא מן פוק אלמד̇בח ואלק בכ̇ורא ואד̇הב בה מסרעא אלי אלג̇מאעה ואסתגפר ענהם פאן אלסכ̇ט קד כ̇רג̇ מן בין ידי אללה וקד בדא בהם אלצדאם
(יב) פאכ̇ד̇ ד̇לך הרון כמא קאל מוסי וחאצ̇ר אלי וסט אלג̇וק פאד̇א באלובא קד אבתדא בהם פבכ̇ר אלבכ̇ור ואסתגפר ענהם
(יג) ווקף בין אלמותי ואלאחיא פאנחבס אלובא
(יד) פכאן עדד מן מאת בד̇לך אלובא ארבעה עשר אלפא וסבע מאיה סוי מן מאת בסבב קרח
(טו) ורג̇ע הרון אלי מוסי אלי באב כ̇בא אלמחצ̇ר וקד אנחבס אלובא
(טז) ת̇ם כלם אללה מוסי קאילא
(יז) מר בני אסראיל וכ̇ד̇ מנהם עצא עצא לכל בית מן אשראפהם לביות אבאיהם יכון ד̇לך את̇נתא עשרה עצא ואכתב אסם כל רג̇ל עלי עצאה
(יח) ואסם הרון פאכתבה עלי עצאה לוי לאנך אנמא תאכ̇ד̇ עצא ואחדה לג̇מלה ביות אבאיהם
(יט) וצ̇עהא פי כ̇בא אלמחצ̇ר בין ידי אלשהאדה אלתי אחצ̇רך הנאך
(כ) פאלרג̇ל אלד̇י אכ̇תארה תפרע עצאה חתי אהדי עני תדמר בני אסראיל אלד̇ין הם מתדמרון עליכם
(כא) פכלם מוסי בני אסראיל פדפע אליה כל אשראפהם עצא מן כל שריף לביות אבאיהם את̇נתא עשרה עצא ועצאה הרון פימא בינהם
(כב) פוצ̇עהא מוסי בין ידי אללה פי כ̇בא אלשהאדה
(כג) פלמא כאן מן גד דכ̇ל מוסי אלי כ̇בא אלשהאדה פאד̇א קד פרעת עצאה הרון אלתי הי לבית לוי פאכ̇רג̇ת פרועא ונורת נוארא ועקדת לוזא
(כד) ת̇ם אכ̇רג̇ מוסי ג̇מיע אלעצא מן בין ידי אללה אלי ג̇מיע בני אסראיל פנט̇ר כל ואחד אלי עצאה פאכ̇ד̇הא
(כה) ת̇ם קאל אללה למוסי רד עצא הרון בין ידי אלשהאדה תכון חפט̇ עלאמה לד̇וי אלכ̇לף פיפנא תדמרהם עלי ולא יהלכון
(כו) פצנע מוסי כמא אמרה אללה מן ד̇לך
(כז) ת̇ם קאל בנו אסראיל למוסי הוד̇א תופי מנא ובאד מנא פכלנא האלכון
(כח) ואד̇א כאן כל מן תקדם אלי מסכן אללה יהלך פהא נחן פאנון מתופון
<h3>פרק יח</h3>
(א) פקאל אללה להרון אנת ובנוך ואל אביך מעך תחמלון וזר אלמקדס ואנת ובנוך מעך תחמלון וזר אמאמתכם
(ב) ואיצ̇א אכ̇ותך סבט לוי סבט אביך קדמהם אליך פינצ̇אפו אליך ויכ̇דמוך ואנת ובנוך מעך פקט בין ידי כ̇בא אלשהאדה
(ג) ויחפט̇ו מחפט̇ך ומחפט̇ ג̇מיע אלכ̇בא ואמא אלי אניה אלקדס ואלי אלמד̇בח לא יתקדמו כילא יהלכו איצ̇א הם ואיצ̇א אנתם
(ד) ואלמנצ̇אפון אליך יחפט̇ון חפט̇ כ̇בא אלמחצ̇ר וג̇מיע כ̇דמתה ואג̇נבי לא יתקדם אליכם
(ה) ותחפט̇ון חפט̇ אלקדס וחפט̇ אלמד̇בח ולא יכון זיאדה סכ̇ט עלי בני אסריאל
(ו) פאני קד אכ̇ד̇ת אכ̇ותכם אלליואניין מן בין בני אסראיל וג̇עלתהא הבה לכם ללה ליכ̇דמו כ̇דמה כ̇בא אלמחצ̇ר
(ז) ואנת ובנוך מעך תחפט̇ון אמאמתכם לג̇מיע אמור אלמד̇בח ודאכ̇ל אלסג̇ף ותכ̇דמונה פקד ג̇עלת אמאמתכם כ̇דמה מוהובה ואי אג̇נבי תקדם אליהא פליקתל
(ח) ת̇ם כלם אללה הרון פקאל אני קד אעטיתך חפט̇ רפאיעי מן ג̇מיע אקדאס בני אסראיל אעטיתהא לך מסחא ולבניך רסם אלדהר
(ט) הד̇א יכון לך מן כ̇ואץ אלאקדאס מן בעד אלמחרק מן ג̇מיע קראבינהם וברהם וד̇כותהם וקרבאן אלאת̇ם אלד̇י יאתוני בה פהו מן כ̇ואץ אלאקדאס לך ולבניך
(י) ובכ̇אץ אלטהר תאכלה כל ד̇כר יאכל מנה כד̇אך יכון לך קדסא
(יא) והד̇ה לך רפאיע עטאיאהם מן ג̇מיע מחרכאת בני אסראיל לך אעטיתהא ולבניך ולבנאתך מעך רסם אלדהר וכל טאהר פי מנזלך יאכלהא
(יב) וג̇מיע אג̇וד אלדהן ואלעציר ואלבר אואילהא אלתי יג̇עלונהא ללה קד ג̇עלתהא לך
(יג) ובכור כל מא פי ריאצ̇הם אלתי יאתון בהא ללה תכון לך וכל טאהר פי מנזלך יאכלהא
(יד) וג̇מיע צואף פי אל אסראיל יכון לך
(טו) וכל אול בטן מן כל בשרי אלד̇י יקדמונה ללה מן אנסאן ובהימה יכון לך לכן יג̇ב אן תפדי בכור אלנאס ובכור אלבהימה אלנג̇סה
(טז) ופדא אלנאס מן אבן שהר בקימתה כ̇מסה מת̇אקיל פצ̇ה במת̇קאל אלקדס והו עשרון דאנקא
(יז) פאמא בכור אלבקר ואלצ̇אן ואלמאעז פלא תפדהא פאנהא מקדסה רש דמהא עלי אלמד̇בח וקתר שחומהא קרבאנא מקבולא מרצ̇יא ללה
(יח) ולחמהא יכון לך כקץ אלתחריך וסאק אלימני יכון לך
(יט) וסאיר רפאיע אלאקדאס אלתי ירפעונהא בנו אסראיל ללה ג̇עלתהא לך ולבניך ולבנאתך מעך רסם אלדהר עהד ת̇בת אלדהר הו ללה לך ולנסלך מן בעדך
(כ) ת̇ם קאל אללה לה פי ריאצ̇הם לא תנחל ולא יכן לך קסם פימא בינהם פאני קד ג̇עלת קסמך ונחלתך פימא בין בני אסראיל
(כא) ולבני לוי קד ג̇עלת כל עשר מן אל אסראיל נחלה בדל כ̇דמתהם אלד̇ין יכ̇דמון כ̇בא אלמחצ̇ר
(כב) ולא יתקדם איצ̇א בנו אסראיל אלי כ̇בא אלמחצ̇ר פיחמלון וזרא ויהלכון
(כג) ויכ̇דם אלליואניון וחדהם כ̇בא אלמחצ̇ר והם יחמלון וזרהם רסם אלדהר עלי מר אג̇יאלהם ופימא בין אסראיל לא ינחלו נחלה
(כד) פאן עשור בני אסראיל אלתי ירפעונהא ללה רפיעה ג̇עלתהא ללליואניין נחלה פלד̇לך קלת להם פי מא בין בני אסראיל לא ינחלו נחלה
(כה) וכלם אללה מוסי קאילא
(כו) ומר אלליואניין וקל להם אד̇א תאכ̇ד̇ון מן בני אסראיל אלעשור אלתי ג̇עלתהא לכם מנהם בנחלתכם פארפעו מנהא רפיעה ללה עשרא מן אלעשור
(כז) וד̇לך אן תחסב לכם רפאיעכם כאלבר לבני אסראיל מן אלבד̇אר וכאלסלאפה מן אלתגאר
(כח) פכד̇אך תרפעו אנתם איצ̇א רפיעה ללה מן ג̇מיע אעשארכם אלתי תאכ̇ד̇ונהא מן בני אסראיל ואעטו רפיעה אללה מנהא להרון אלאמאם
(כט) וליכן מא תרפעונהא ללה מן ג̇מיע עטאיאכם אג̇ודהא ואכ̇צהא מנהא
(ל) וקל להם אד̇א רפעתם אג̇ודה מנה צאר אלבאקי לכם יא ליואניון כגלה בני אסראיל מן אלבד̇אר ואלתגאר
(לא) וג̇איז אן תאכלה פי כל מוצ̇ע אנתם ואהלכם לאנה אג̇רתכם בדל כ̇דמתכם פי כ̇בא אלמחצ̇ר
(לב) ולא תחמלו ענה וזרא ענד רפעכם אג̇ודה מנה ואקדאס בני אסראיל לא תבד̇לוהא ולא תהלכו
<h3>פרק יט</h3>
(א) ת̇ם כלם אללה מוסי והרון תכלימא
(ב) הד̇א רסם אלשריעה אלתי אמר אללה בהא מר בני אסריאל באן יאתוך בבקרה צ̇פרא צחיחה מא ליס פיהא עיב ממא לם יקע עליהא ניר
(ג) ואדפעוהא אלי אלעזר אלאמאם יכ̇רג̇הא כ̇ארג̇ אלעסכר ויד̇בחהא בחצ̇רתה
(ד) ויאכ̇ד̇ מן דמהא באצבעה וינצ̇ח מקאבל וג̇ה כ̇בא אלמחצ̇ר מנה סבע מראר
(ה) ויאמר בחרקהא בחצ̇רתה ג̇לדהא מע לחמהא ודמהא ופרת̇הא
(ו) ת̇ם יאכ̇ד̇ אלאמאם עוד ארז וצעתרא וצבג קרמז וילקי ד̇לך אלי וסט חריקהא
(ז) ויגסל ת̇יאבה הד̇א אלאמאם וירחץ̇ בדנה באלמא ובעד ד̇לך ידכ̇ל אלי אלעסכר וינג̇ס אלי אלמגיב
(ח) ואלמחרקהא יגסל ת̇יאבה וירחץ̇ בדנה באלמא וינג̇ס אלי אלמגיב
(ט) ויג̇מע רג̇ל טאהר רמאד אלבקרה ויצ̇עה כ̇ארג̇ אלעסכר פי מוצ̇ע טאהר ויכון לג̇מאעה בני אסראיל מחפוט̇א למא אלנצ̇ח והו ד̇כוה
(י) ויגסל אלג̇אמע רמאדהא ת̇יאבה וינג̇ס אלי אלליל ותכון לבני אסראיל וללגריב אלדאכ̇ל פימא בינהם רסם אלדהר
(יא) ומן דני במית מן ג̇מיע אנפס אלנאס פלינג̇ס סבעה איאם
(יב) והו יתד̇כא מנה פי אליום אלת̇אלת̇ ופי אליום אלסאבע פיטהר ואן לם יתד̇ך מנה פיהמא פלא יטהר
(יג) פכל מן דנא במית מן נפוס אלנאס אלד̇י ימות ולא יתד̇כא פקד נג̇ס מסכן אללה אן דכ̇לה פינקטע ד̇לך אלאנסאן מן בין אלג̇וק אד̇ מא אלנצ̇ח לם ירש עליה פהו נג̇ס לד̇לך ונג̇אסתה עליה אבדא
(יד) והד̇ה אלשריעה אי אנסאן מאת פי כ̇בא פכל מן דכ̇ל אליה וג̇מיע מא פיה ינג̇ס סבעה איאם
(טו) וכל אנא מפתוח מא ליס עליה צמאם מקיד פהו נג̇ס
(טז) וכל מן דנא עלי וג̇ה אלצחרא בקתיל סיף או מית או עט̇ם אנסאן או קבר ינג̇ס סבעה איאם
(יז) וליוכ̇ד̇ לה מן רמאד חריק אלד̇כוה ויצב עליה מאא מן נביע פי אנא
(יח) ויאכ̇ד̇ רג̇ל טאהר שיא מן צעתר ויגמסה פי ד̇לך אלמא וינצ̇ח מנה עלי אלכ̇בא ועלי ג̇מיע אלאניה ואלנפוס אלתי כאנת פיה ועלי אלדאני באלעט̇ם או באלקתיל או אלמית או אלקבר
(יט) כד̇אך ינצ̇ח אלטאהר עלי אלנג̇ס פי אליום אלת̇אלת̇ ואלסאבע פאד̇א ד̇כאה פי אליום אלסאבע גסל ת̇יאבה ורחץ̇ באלמא וטהר באלעשי
(כ) ואי רג̇ל תנג̇ס ולם יתד̇ך פינקטע ד̇לך אלאנסאן מן בין אלג̇וק למא נג̇ס מקדס אללה אד̇ דכ̇לה ולם ינצ̇ח עליה מא אלנצ̇ח פהו נג̇ס
(כא) ויכון להם הד̇א רסם אלדהר ונאצ̇ח מא אלנצ̇ח יגסל ת̇יאבה ומן לאמס מא אלנצ̇ח ינג̇ס אלי אלליל
(כב) וכל מא לאמסה אלנג̇ס ינג̇ס פאן כאן אנסאן דנא בה פלינג̇ס אלי אלליל
<h3>פרק כ</h3>
(א) ת̇ם ג̇או בנו אסראיל אג̇מעין אלי בריה צין פי אלשהר אלאול ואקאם אלקום פי רקים ומאתת הנאך מרים ודפנת ת̇ם
(ב) ולם יכן מא ללג̇מאעה פתג̇וקו עלי מוסי והרון
(ג) ולמא כ̇אצם אלקום מוסי קאלו יא ליתנא תופינא בופאה אכ̇ותנא בין ידי אללה
(ד) ולם ג̇יתמא בג̇וק אללה אלי הד̇א אלבר נמות פיה נחן ובהאימנא
(ה) ולם אצעדתמאנא מן מצר פג̇יתמא בנא אלי הד̇א אלמוצ̇ע אלרדי מוצ̇ע לא זרע פיה ולא תין וג̇פן ורמאן חתי מא ליס ללשרב
(ו) פאקבל מוסי והרון הארבין מן בין ידי אלג̇וק אלי באב כ̇בא אלמחצ̇ר פוקעא עלי וג̇וההמא פט̇הר נור אללה להמא
(ז) ת̇ם כלם אללה מוסי תכלימא
(ח) כ̇ד̇ אלעצאה וג̇וק אלג̇מאעה אנת והרון אכ̇וך וקולא עלי אלצכ̇ר בחצ̇רתהם אן יכ̇רג̇ מאה פתכ̇רג̇ להם אלמא מן אלצכ̇ר ותסקיהם ובהאימהם
(ט) פאכ̇ד̇ מוסי אלעצא מן בין ידי אללה כמא אמרה
(י) וג̇וק מוסי והרון אלקום אלי חצ̇רה אלצכ̇ר פקאל להם אסמעו יא עסאה מן הד̇א אלחג̇ר נכ̇רג̇ לכם מאא
(יא) פרפע ידה וצ̇רב אלצכ̇ר בעצאה מרתין פכ̇רג̇ מא כת̇יר שרבת מנה אלג̇מאעה ובהאימהם
(יב) פקאל אללה למוסי והרון כמא לא תומנאהם בי ותקדסאני בחצ̇רה בני אסראיל כד̇אך לא תדכ̇לא הד̇א אלג̇וק אלי אלבלד אלד̇י אקסמת בה להם
(יג) ד̇לך מא אלכ̇צומה אלד̇י כ̇אצם בנו אסראיל רסולי רבהם בסבבה פתעט̇ם פיהם
(יד) ת̇ם בעת̇ מוסי ברסל מן רקים אלי מלך אדום קאילא כד̇א קאל אכ̇וך אסראיל אנת אעלם בג̇מיע אלמצאיב אלתי נאלתנא
(טו) ואן אבאינא נזלו מצר פאקמנא במצר מדה טוילה ואסי אלמצריון בנא ובאבאינא
(טז) פדעונא אללה פסמע צותנא ובעת̇ ברסול אכ̇רג̇נא מן מצר והא נחן פי קריה רקים פי טרף תכ̇מך
(יז) נריד אן נג̇וז פי בלדך ולסנא נמיל אלי צ̇יעה ולא כרם ולא נשרב מא צהריג̇ לכנא נסיר פי טריק אלג̇אדה לא נמיל ימינא ולא שמאלא אלי אן נג̇וז תכ̇מך
(יח) קאל לה אלאחמרי לא תג̇ז פי תכ̇מי כילא באלסיף אכ̇רג̇ תלקאך
(יט) קאל לה בנו אסראיל נצעד פי אלמחג̇ה ואן שרבנא לך מאא נחן ומאשיתנא דפענא ת̇מנה וליס אמר אלא אן נג̇וז פקט
(כ) קאל לא תג̇ז כד̇אך וכ̇רג̇ אדום תלקאה בשעב עט̇ים ויד שדידה
(כא) פלמא אבא אדום אן יתרך אל אסראיל אן יג̇וז פי תכ̇מה מאל ענה
(כב) פרחלו מן רקים וג̇את ג̇מאעתהם אלי ג̇בל הור
(כג) פקאל אללה למוסי והרון פי ג̇בל הור ענד תכ̇ם בלד אדום קאילא
(כד) ינצ̇ם הרון אלי קומה פאנה לא ידכ̇ל אלבלד אלד̇י אעטיתה בני אסראיל כמא קלת חין כ̇אלפתמא אמרי פי מא אלכ̇צומה
(כה) כ̇ד̇ הרון ואלעזר אבנה ואצעדהמא אלי ג̇בל הור
(כו) ואסלך̇ הרון ת̇יאבה ואלבסהא אלעזר אבנה והרון ינצ̇ם וימות הנאך
(כז) פצנע מוסי כמא אמרה אללה פצעדו אלי ג̇בל הור בחצ̇רה אלג̇מאעה
(כח) וסלך̇ מוסי ת̇יאב הרון ואלבסהא אלעזר אבנה ומאת הרון הנאך פי ראס ג̇בל הור ונזל מוסי ואלעזר מן אלג̇בל
(כט) פלמא ראת אלג̇מאעה אן הרון קד מאת בכא עליה ת̇לאת̇ין יומא ג̇מיע אלאסראיל
<h3>פרק כא</h3>
(א) ת̇ם סמע אלכנעאני מלך ערד אלמקים פי אלדארום באן בני אסראיל קד ג̇או טריק את̇רים פחארבהם וסבא מנהם סביא
(ב) פנד̇ר אלאסראיל נד̇רא ללה וקאלו אן אסלמת האולי אלקום פי ידי ג̇עלת קראהם צואפי
(ג) פסמע אללה דעא אלאסראיל ואסלם פי אידיהם אלכנעאני פג̇עלוה וקראה צואפי וסמי ד̇לך אלמוצ̇ע חרמה
(ד) ת̇ם רחלו מן ג̇בל הור טריק בחר אלקלזם ליסתדירו בבלד אדום וצ̇ג̇רת נפוסהם פי אלטריק
(ה) פתכלמו פי אללה ופי מוסי וקאלו לם אצעדתמאנא מן מצר נמות פי אלבר ממא ליס כ̇בז ולא מא וקד צ̇ג̇רת נפוסנא מן אלטעאם אלכ̇פיף
(ו) פבעת̇ אללה פי אלקום חיאת מחרקה לסעתהם פמאת מנהם קום כת̇ירון
(ז) פג̇או אלקום אלי מוסי וקאלו קד אכ̇טאנא אד̇ תכלמנא פי אללה ופיך אדע אללה אן יזיל ענא אלחיאת פדעי להם מוסי
(ח) פקאל אללה לה אצנע מחרקא וארפעה עלי עלם פכל מלסוע ילתפת לה תאיבא פיבקא
(ט) פצנע מוסי ת̇עבאנא מן נחאס וג̇עלה עלי עלם פכאן אי אנסאן לדגה ת̇עבאן אלתפת תאיבא אלי ד̇לך בקי חיא
(י) ת̇ם רחלו בנו אסראיל מן ת̇ם ונזלו פי אבת
(יא) ורחלו מנהא ונזלו פי עיי אלמג̇אז פי אלבריה אלתי עלי ג̇הה מואב מן משרק אלשמס
(יב) ורחלו מן ת̇ם ונזלו פי ואדי זרד
(יג) ורחלו מן ת̇ם ונזלו פי ג̇אנב אלארנון אלד̇י פי אלבריה אלכ̇ארג̇ ען תכ̇ם אלאמוריין לאן ארנון הו אלחד בין מואב ואלאמוריין
(יד) ולד̇לך יקאל פי כתאב פתוח אללה מן דרדור אלקלזם ומן אלאודיה פארנון
(טו) ומצב אלאודיה אלד̇י מילה אלי עמארה ער ואסנאדה אלי תכ̇ם מואב
(טז) ורחלו מן ת̇ם אלי אלביר והי אלביר אלתי קאל אללה למוסי ענהא אג̇מע אלקום חתי אעטיהם מאא
(יז) חיניד̇ אנשא אסראיל הד̇ה אלאנשא פקאלו אצעדי יא ביר תג̇אובו להא
(יח) ביר חפרהא אלריסא וכראהא נבל אלקום ראסמוהא בוכאיאתהם ת̇ם רחלו מן תלך אלבריה אלי ד̇את אלעטא
(יט) ומן ד̇את אלעטא אלי אלואד ומן ד̇לך אלואד אלי ד̇את אלכנאיס
(כ) ומן ת̇ם אלי אלואד אלד̇י פי בלד מואב ענד ראס אלקלעה אלמטלעה עלי וג̇ה אלסמאוה
(כא) ת̇ם בעת̇ אלאסראיל ברסל אלי סיחון מלך אלאמוריין קאילא
(כב) אריד אן אג̇וז פי בלדך ולסנא נמיל אלי צ̇יעה וכרם ולא נשרב מא צהריג̇ בל פי טריק אלג̇אדה נסיר אלי אן נג̇וז תכ̇מך
(כג) פלם ידע סיחון אסראיל אן יג̇וז פי תכ̇מה פג̇מע ג̇מיע קומה וכ̇רג̇ תלקאהם אלי אלבריה חתי ואפי יהץ פחארבהם
(כד) פקתלה אסראיל בחד אלסיף וחאז בלדה מן ארנון אלי יבק אלי בני עמון אד̇ כאן תכ̇מהם שדידא עליה
(כה) ואכ̇ד̇ו ג̇מיע הד̇ה אלקרי פסכנו אסראיל פי ג̇מיע קרי אלאמוריין פי חשבון ורסאתיקהא
(כו) וד̇לך אן חשבון הי מנבר סיחון מלך אלאמוריין והו כאן חארב מלך מואב אלאול פאכ̇ד̇ ג̇מיע בלדה מן ידה אלי ארנון
(כז) ולד̇לך יקול אלממת̇לון אדכ̇לו אלי חשבון חתי תבנא ותהיא קריה סיחון
(כח) לאן נארא כ̇רג̇ת מן חשבון ולהיב מן קריה סיחון פאכלת ער מואב ואצחאב ביע ארנון
(כט) פוילך יא מואב כיף בדת יא קום עבדת כמוש לקד ג̇על בניה אסארי ובנאתה סביא לסיחון מלך אלאמוריין
(ל) וזאל סימאהם מן חשבון אלי דיבון ותוחש אלי נפח אלתי ענד מידבא
(לא) ולמא אקאם אסראיל פי בלד אלאמוריין
(לב) בעת̇ מוסי בקום ירומון יעזר פפתחו רסאתיקהא וקרצ̇ו אלאמורי אלד̇י פיהא
(לג) ת̇ם ולו פצעדו טריק אלבת̇ניה פכ̇רג̇ עוג מלך אלבת̇ניה תלקאהם הו וג̇מיע קומה ללחרב אלי אדרעאת
(לד) פקאל אללה למוסי לא תכ̇פה פאני מסלמה בידך וג̇מיע קומה ובלדה פאצנע בה כמא צנעת בסיחון מלך אלאמוריין אלמקים פי חשבון
(לה) פקתלוה ובניה וג̇מיע קומה חתי לם יבק להם שריד וחאזו בלדה
<h3>פרק כב</h3>
(א) ת̇ם רחלו בנו אסראיל פנזלו פי בידאת מואב אלתי עלי ארדן יריחא
(ב) ולמא ראי בלק אבן צפור ג̇מיע מא צנע אסראיל באלאמוריין
(ג) וחד̇ר אלמואביון מן קבל אלקום ג̇דא אד̇ הם כת̇ירון וצ̇ג̇רו מנהם
(ד) פקאל לשיוך̇ מדין אלאן סילחס הד̇א אלג̇וק כל אנאם חואלינא כמא ילחס אלת̇ור כ̇צ̇ר אלצחרא ובלק אבן צפור מלכהם פי ד̇לך אלוקת
(ה) פבעת̇ ברסל אלי בלעם אבן בעור אלי פתורא אלתי עלי אלפראת בלד קומה לידעו בה קאילה הוד̇א אלקום אלד̇י כ̇רג̇ מן מצר קד גטא ט̇אהר אלארץ̇ והו ג̇אלס מקאבלי
(ו) ואלאן פתעאל אלענה לי אד̇ הו אעט̇ם מני פלעלי אסתטיע אן אחארבה ואטרדה ען בלדי לאני אעלם אן מן תבארכה מבארך ומן תלענה ילען
(ז) פמצ̇י שיוך̇ מואב ושיוך̇ מדין בפאלאת מעהם חתי ואפו בלעם פאכ̇ברוה בכלאם בלק
(ח) קאל להם ביתו ההנא אללילה ארד עליכם ג̇ואבא כמא יקול אללה לי פאקאם ריסא מואב ענד בלעם
(ט) פואפא אמר אללה בלעם וקאל לה מפתתחא מן האולי אלקום אלד̇ין ענדך
(י) קאל אן בלק אבן צפור מלך מואב בעת̇ בהם אלי
(יא) יקול אן אלקום אלד̇ין כ̇רג̇ו מן מצר קד גטו ט̇אהר אלארץ̇ פאלאן תעאל סבהם לי פלעלי אסתטיע אחארבהם פאטרדהם
(יב) קאל לה לא תמץ̇ מעהם ולא תלען אלקום פאנה מבארך
(יג) פקאם בלעם באלגדאה וקאל לריסא בלק אמצ̇ו אלי בלדכם פאן אללה נהאני ען אן אמצ̇י מעכם
(יד) פקאם ריסא מואב וג̇או אלי בלק וקאלו קד אבא בלעם אן יג̇י מענא
(טו) ועאוד בלק איצ̇א בעת̇ ריסא אג̇ל ואעט̇ם מן ד̇לך
(טז) פג̇או אלי בלעם וקאלו לה כד̇א קאל בלק אבן צפור לא תמתנע מן אלמסיר אלי
(יז) פאני סאכרמך ג̇דא וכל מא תקול לי אצנעה ותעאל פאלען לי האולי אלקום
(יח) פאג̇אב בלעם קואד בלק וקאל להם לו אעטאני בלק מל ביתה פצ̇ה וד̇הבא לם אסתטע אן אתג̇אוז אמר אללה רבי פאעמל צגירה או כבירה
(יט) ואלאן אקימו אנתם איצ̇א ההנא אללילה חתי אנט̇ר מא יעאוד אללה יכ̇אטבני בה
(כ) פואפא אמר אללה בלעם לילא וקאל לה אן כאן האולי אלקום ג̇או לידעוך פקם אמץ̇ מעהם לכן אלאמר אלד̇י אקולה לך אצנעה פקט
(כא) פקאם באלגדאה ואסרג̇ אתאנה ומצ̇י מע ריסא מואב
(כב) ת̇ם אשתד גצ̇ב אללה למצ̇יה טאמעא פוקף מלאך אללה פי אלטריק ליחידה ען ד̇לך והו ראכב עלי אתאנה ומעה גלאמאה
(כג) פלמא ראת אלאתאן מלאך אללה קאימא פי אלטריק וסיפה מצלת בידה מאלת ען אלטריק וסארת פי אלצ̇יאע פצ̇רבהא בלעם לירדהא אלי אלטריק
(כד) ת̇ם וקף מלאך אללה פי זקוק אלכרום והנאך ג̇דאר ימנה ויסרה
(כה) פלמא ראתה אלאתאן אזדחמת מע אלחאיט פצ̇גטת רג̇ל בלעם אלי אלחאיט פזאד פי צ̇רבהא
(כו) ת̇ם עאוד מלאך אללה פג̇אז ווקף פי מוצ̇ע מצ̇יק מא ליס טריק ימאל ענה ימנה או יסרה
(כז) פלמא ראתה רבצ̇ת תחת בלעם פאשתד גצ̇בה פצ̇רבהא באלעצא
(כח) פפתח אללה פאהא פקאלת לבלעם מא ד̇א צנעת בך אד̇ צ̇רבתני הד̇ה אלמרה אלת̇אלת̇ה
(כט) קאל לאנך תמרסת בי ולו אן כאן פי ידי סיף לכנת קד קתלתך
(ל) קאלת אלסת אנא אתאנך אלתי רכבתני מד̇ כנת אלי אליום הל עודתך אן אצנע בך כד̇א קאל לא
(לא) ת̇ם כשף אללה ען בצר בלעם פראי אלמלאך ואקפא פי אלטריק וסיפה מצלת בידה פכ̇ר בין ידיה סאג̇דא
(לב) פקאל לה לם צ̇רבת אתאנך הד̇ה אלמרה אלת̇אלת̇ה ואנא כ̇רג̇ת פי אן אחידך אן תורטת אלטריק חד̇אי
(לג) חתי ראתני אלאתאן פמאלת עני הד̇ה אלמרה אלת̇אלת̇ה ולו לם תמל עני לקתלתך אלאן ובקיתהא
(לד) קאל לה קד אכ̇טאת ולם אעלם אנך ואקף תלקאי פי אלטריק ואלאן פאן סאך מצ̇יי רג̇עת
(לה) קאל אמץ̇ מע אלקום ואלקול אלד̇י אקולה לך קלה פקט פמצ̇י מעהם
(לו) פלמא סמע בלק במג̇י בלעם כ̇רג̇ תלקאה אלי קריה מואב עלי ארנון אלתי פי טרפה
(לז) פקאל בלק לבלעם אלם ארסל אליך מרה קבל הד̇ה לאדעוך לם לם תג̇ אלי אתראני לסת אקדר אן אכרמך
(לח) קאל ואלאן אד̇ קד צרת אליך אתראני אסתטיע אן אקול שיא אלא מא ילקנניה אללה פקט
(לט) ומצ̇יא ג̇מיעא חתי ג̇אא אלי קריה חצות
(מ) וד̇בח בלק בקרא וגנמא ובעת̇ בד̇לך אלי בלעם ואלי אלריסא אלד̇ין מעה
(מא) פלמא כאן באלגדאה אכ̇ד̇ בלק בלעם ואצעדה אלי בעץ̇ ביע מעבודה פנט̇ר מן ת̇ם אלי בעץ̇ אלקום
<h3>פרק כג</h3>
(א) פקאל אבן לי ההנא סבעה מד̇אבח ואעד לי סבעה רת̇ות̇ וסבעה כבאש
(ב) פצנע ד̇לך וקרבא ת̇ורא וכבשא עלי כל מד̇בח
(ג) ת̇ם קאל לה בלעם קף ענד קרבאנך ואמצ̇י אנא פלעלי יואפיני אמר אללה ואי קול ילקנניה אכ̇ברתך בה ומצ̇י פי הדי
(ד) פלמא ואפאה אמר אללה קאל יא רב אני קד נצ̇דת סבעה מד̇אבח וקרבת ת̇ורא וכבשא עלי כל ואחד מנהא
(ה) פלקנה אללה כלאמא פקאל ארג̇ע אלי בלק וקל כד̇א
(ו) פרג̇ע אליה פאד̇א בה ואקפא ענד קרבאנה וג̇מיע ריסא מואב מעה
(ז) פצ̇רב מת̇לה וקאל מן ארם סירני בלק מלך מואב מן ג̇באל אלמשרק קאילא תאעל פאלען לי יעקוב וד̇ם אלסראיל
(ח) מא אסב מא לם יסבה אלטאיק ומא אד̇ם מא לא יד̇מה אללה
(ט) ואנא אראה מן רוס אלג̇באל ואלמחה מן אליפאע אנה שעב סיסכן פרידא ולא יחסב מע סאיר אלאמם
(י) יא מן יעד נסל יעקוב ויחצי ד̇ריה אסראיל אסאלך אן תמות נפסי מות אלמסתקימין ותכון אכ̇רתי מת̇להם
(יא) קאל לה בלק מא ד̇א צנעת בי דעותך לתסב אעדאי פאד̇א בך תבארך פיהם
(יב) פאג̇אבה וקאל לה אלא אן מא ילקנניה אללה אחפט̇ה ואקולה
(יג) קאל תעאל מעי אלי מוצ̇ע אכ̇ר תנט̇רה מנה לכנך תנט̇ר בעצ̇ה לא כלה פלעלך תסתטיע אן תסבה
(יד) פאכ̇ד̇ה אלי אלצ̇יעה אלמשרפה עלי ראס אלקלעה פבני הנאך סבעה מד̇אבח וקרב ת̇ורא וכבשא עלי כל מד̇בח
(טו) וקאל לה קף ההנא ענד קרבאנך ואנא אתלקי מן ההנא
(טז) פואפא אמר אללה אלי בלעם ולקנה כלאמא פקאל ארג̇ע אלי בלק וקל כד̇א
(יז) פג̇א אליה והו קאים עלי קרבאנה וריסא מואב מעה קאל מא ד̇א קאל אללה
(יח) פצ̇רב מת̇לה וקאל קם יא בלק ואסמע ואנצת לקולי יא אבן צפור
(יט) ליס אלטאיק כאלנאס פיכד̇ב ולא כבני אדם פינדם אתראה יקול ולא יפעל או יתכלם ולא יקום בה
(כ) אלא אן ברכאת קד קבלתהא פאבארך פיהם ולא ארדהא
(כא) ממא לם יבצר גלא פי אליעקוב ולא דגלא פי אלאסראיל פאללה רבהם מעהם וצחאבה אלמלך להם
(כב) אלטאיק אלמכ̇רג̇הם מן מצר בארק אלרים מאנע ענהם
(כג) ולא טירה תחיך פי אליעקב ולא קסאמה תות̇ר פי אלאסראיל ואנמא יקאל להם מא צנע אלטאיק פקט
(כד) והו שעב כלבו יקום וכאסד ירתפע לא ינצ̇ג̇ע אלי אן יאכל אלפריסה וישרב דם אלצרעי
(כה) קאל לה בלק אד̇ לא תסבה סבא פלא תבארכה ברכה
(כו) פאג̇אבה וקאל אלם אקל לך אן כלמא יקולה אללה אצנע
(כז) קאל תעאל אכ̇ד̇ך אלי מוצ̇ע אכ̇ר פלעל יסהל ענד אללה פתסבה לי מן הנאך
(כח) פאכ̇ד̇ה אלי ראס אלראביה אלמטלעה עלי וג̇ה אלסמאוה
(כט) קאל אבן לי ההנא סבעה מד̇אבח ואעד לי סבעה רת̇ות̇ וסבעה כבאש
(ל) פצנע כמא קאל לה וקרבא ת̇ורא וכבשא עלי כל מד̇בח
<h3>פרק כד</h3>
(א) פלמא ראי בלעם אן אלאצלח ענד אללה תבריך אלאסראיל לם ימץ̇ כאלמרתין אלאולתין פי טלב אלפאלאת̇ ואקבל בוג̇הה אלי ברהם
(ב) פלמא מד בצרה וראהם נזלין עלי נט̇אם אסבאטהם חלת עליה נבוה אללה
(ג) פצ̇רב מת̇לה וקאל קל יא בלעם אבן בעור וקל יאיהא אלרג̇ל אלחדיד אלבצר
(ד) וקל יא סאמע אקואל אלטאיק ונאט̇ר מנאט̇ר אלכאפי והו נאים והו מפתוח אלעין
(ה) מא אג̇וד אכ̇ביתך יא אליעקוב ומנאזלך יא אלאסראיל
(ו) פהי כאודיה ממדודה וכג̇נאן עלי נהר וכמצ̇ארב צ̇רבהא אללה וכארוז עלי מא
(ז) יהטל אלמא מן דואליה וגרסה פי מא גזיר וירתפע מן אגג מלכה ותתסאני ממלכתה
(ח) ואלטאיק אלמכ̇רג̇ה מן מצר כארק אלרים מאנע ענה פהו יאכל אעדאה מן אלאמם ועט̇אמהם ינהש וסהאמה תדנפהם
(ט) ואד̇א ג̇ת̇א ורבץ̇ פהו כאסד או לבו מן ד̇א ית̇ירה מבארכך מבארך ולאענך מלעון
(י) פאשתד גצ̇ב בלק עלי בלעם וצפק כפיה חרדא וקאל לה אנמא דעות בך לתסב אעדאי פאד̇א בך קד בארכתהם הד̇ה אלמרה אלת̇אלת̇ה
(יא) פאלאן פאנצרף אלי מוצ̇עך לקד עזמת אן אכרמך פמנעך אללה מן אלכראמה
(יב) קאל לה אלם אקל לרסלך אלד̇ין בעת̇ת בהם אלי
(יג) לו אעטאני בלק מל ביתה פצ̇ה או ד̇הבא לא אסתטיע אן אתג̇אוז אמר אללה פאעמל ג̇ידה או רדיה מן ראיי אלד̇י יקולה אללה אקולה פקט
(יד) ואלאן הא אנא מנצרף אלי קומי תעאל חתי אערפך מא יצנע האולי אלקום בקומך פי אכ̇ר אלאיאם
(טו) פצ̇רב מת̇לה וקאל קל יא בלעם אבן בעור וקל יאיהא אלרג̇ל אלחדיד אלבצר
(טז) קל יא סאמע אקואל אלטאיק ועארף מערפה אלעאלי ונאט̇ר מנאט̇ר אלכאפי והו נאים והו מפתוח אלעין
(יז) אמר אראה וליס הו אלאן ואלמחה פהו גיר קריב אן יטלק כוכב מן אליעקוב ויקום קציב מן אלאסראיל פיוהן ג̇האת מואב ויזלזל סאיר בני שת
(יח) וסיכון אדום מנקרצ̇א וכד̇לך שעיר וסאיר אעדאיה ואסראיל יזדאד תאידא
(יט) ואלד̇י יסתולי מן אליעקוב יביד אלשריד מן אלקרי
(כ) ת̇ם ראי עמלק וצ̇רב מת̇לה וקאל אול אלאמם עמלק ואכ̇רהא אלי אבאדה
(כא) ת̇ם ראי אלקיניין פצ̇רב מת̇לה וקאל סיכון מסכנך צלבא ותציר פי אלצכ̇ר וכרך
(כב) ואד̇א יכון וקת לנפי אלקיניין פכם יסבי מנהם אלמוצליון
(כג) ת̇ם צ̇רב מת̇לה פקאל אלויל למן יחיא אד̇א צירה אלטאיק
(כד) ואלדראמין מן פרצה קברס תעד̇ב אלמוצליין ואלעבריין והם איצ̇א אלי אבאדה
(כה) ת̇ם קאם בלעם פמצ̇י ורג̇ע אלי מוצ̇עה ובלק איצ̇א מצ̇י אלי סבילה
<h3>פרק כה</h3>
(א) ת̇ם אקאם אלאסראיל פי שטים ובדא אלקום אן יזאנו בנאת מואב
(ב) פדעון באלקום אלי ד̇באיח מעבודאתהם פאכלו מנהא וסג̇דו להא
(ג) פלאזם אלאסראיל פעור אלצנם ואשתד גצ̇ב אללה עליהם
(ד) פקאל אללה למוסי כ̇ד̇ מעך ריסא אלקום ואצלבהם ללה חד̇א אלשמס תרג̇ע שדה גצ̇בה ען אלאסראיל
(ה) פקאל מוסי לחכאמהם ליקתל כל רג̇ל מן פי נאחיתה מן מלאזמי פעור אלצנם
(ו) ואד̇א ברג̇ל מן בני אסראיל קד אקבל וקדם אלי מא בינהם מראה מדיניה בחצ̇רה מוסי וג̇מאעתהם והם יבכון ענד באב כ̇בא אלמחצ̇ר
(ז) פלמא ראי פינחס אבן אלעזר אבן הרון אלאמם קאם מן וסט אלג̇מאעה ואכ̇ד̇ רמחא בידה
(ח) ודכ̇ל וראה אלי אלקבה פטענהמא ג̇מיעא אלרג̇ל ואלמראה פי בטנהא פאנחבס אלובא ען בני אסראיל
(ט) פכאן עדד מן מאת באלובא ארבעה ועשרין אלפא
(י) וכלם אללה מוסי קאילא
(יא) אן פנחס אבן אלעזר אבן הרון אלאמאם רד חמיתי ען בני אסראיל במא גאר לי פי מא בינהם חתי לם אפנהם בעקאבי
(יב) פלד̇לך קל לה אני מעטיה עהדי סלאמה
(יג) יכון לה ולנסלה בעדה עהד אמאמה אלדהר בדל מא גאר לרבה וכפר ען בני אסראיל
(יד) וכאן אסם אלרג̇ל אלאסראילי אלמקתול אלד̇י קתל מע אלמדיניה זמרי אבן סלוא שריף בית אבאיה אלשמעוני
(טו) ואסם אלמראה אלמדיניה אלמקתולה כזבי אבנה צור והו רייס אהל בית מן אמתה במדין
(טז) ת̇ם כלם אללה מוסי תכלימא
(יז) חאצר אלמדיניין חתי תקתלוהם
(יח) לאנהם אעדא לכם באגתיאלהם אלד̇י אגתאלוכם בסבב פעור ובסבב כזבי אבנה שריף מדין אכ̇תהם אלמקתולה פי יום אלובא בסבב פעור
<h3>פרק כו</h3>
(א) ולמא כאן בעד אלובא קאל אללה למוסי ולאלעזר אבן הרון אלאמאם תכלימא
(ב) ארפעא ג̇מלה ג̇מאעה בני אסראיל מן אבן עשרין סנה פצאעדא לביות אבאיהם כל מן יכ̇רג̇ לג̇יושהם
(ג) פאמר מוסי ואלעזר אלאמאם באחצאיהם פי בידאת מואב עלי ארדן ירחו
(ד) מן אבן עשרין סנה פצעדא כמא כאן אמר אללה מוסי ובני אסראיל אלכ̇ארג̇ין מן בלד מצר
(ה) פכאן בנו ראובן בכר אסראיל עשירה אלחנוכ̇ין ועשירה אלפלויין
(ו) ועשירה אלחצרוניין ועשירה אלכרמיין
(ז) פכאן עדד עשאיר ראובן הד̇ה ת̇לאת̇ה וארבעין אלפא וסבע מאיה ות̇לאת̇ין
(ח) ואבן פלוא אליאב
(ט) ובנו אליאב נמואל ודתן ואבירם הו דתן ואבירם דעאה אלג̇מאעה אלד̇ין תלפפו עלי מוסי והרון פי ג̇מאעה קרח וכאן ד̇לך בין ידי אללה
(י) פפתחת אלארץ̇ פאהא פאבתלעתהמא מע קרח פי וקת מות תלך אלג̇מאעה ואכלת אלנאר אלמאיתין וכ̇מסין רג̇לא פצארו עלמא
(יא) ובנו קרח כ̇סף בהם ולם ימותו
(יב) ובנו שמעון לעשאירהם עשאיר אלנמואליין ועשאיר אלימיניין ועשאיר אליכיניין
(יג) ועשאיר אלזרחיין ועשאיר אלשאוליין
(יד) פכאן עדד עשאיר שמעון הד̇ה את̇נין ועשרין אלפא ומאיתין
(טו) ובנו גד לעשאירהם עשאיר אלצפוניין ועשאיר אלחגיין ועשאיר אלשוניין
(טז) ועשאיר אלאזניין ועשאיר אלעריין
(יז) ועשאיר אלארודיין ועשאיר אלאראליין
(יח) פכאן עדד עשאיר גד הד̇ה ארבעין אלפא וכ̇מס מאיה
(יט) ובנו יהודה אולא ער ואונן ומאתא פי בלד כנעאן
(כ) ת̇ם צאר בנו יהודה לעשאירהם עשאיר אלשלניין ועשאיר אלפרציין ועשאיר אלזרחיין
(כא) ובנו פרץ עשאיר אלחצרניין ועשאיר אלחמוליין
(כב) פכאן עדד עשאיר יהודה הד̇ה סתה וסבעין אלפא וכ̇מס מאיה
(כג) ובנו יששכר לעשאירהם עשאיר אלתולעיין ועשאיר אלפוניין
(כד) ועשאיר אליישביין ועשאיר אלשמרניין
(כה) פכאן עדד עשאיר יששכר הד̇ה ארבעה וסתין אלפא ות̇לאת̇ מאיה
(כו) ובנו זבולן לעשאירהם עשאיר אלסרדיין ועשאיר אלאלוניין ועשאיר אליחלאליין
(כז) פכאן עדד עשאיר זבולן הד̇ה סתין אלפא וכ̇מס מאיה
(כח) ואבנא יוסף לעשאירהם מנשה ואפרים
(כט) פבנו מנשה עשאיר אלמכיריין ועשאיר אלגלעדיין מן גלעד אבן מכיר
(ל) ובנו גלעד עשאיר אלאיעזריין ועשאיר אלחלקיין
(לא) ועשאיר אלאשריאליין ועשאיר אלשכמיין
(לב) ועשאיר אלשמידעיין ועשאיר אלחפריין
(לג) וצלפחד אבן חפר לם יכן לה בנון אלא בנאת ואסמהן מחלה ונעה וחגלה ומלכה ותרצה
(לד) פכאן עדד עשאיר מנשה הד̇ה את̇נין וכ̇מסין אלפא וסבע מאיה
(לה) ובנו אפרים לעשאירהם עשאיר אלשתלחיין ועשאיר אלבכריין ועשאיר אלתחניין
(לו) ועשאיר אלערניין מן ערן אבן שותלח
(לז) פכאן עדד עשאיר בני אפרים הד̇ה את̇נין ות̇לאת̇ין אלפא וכ̇מס מאיה האולי אולאד יוסף ועשאירהם
(לח) ובנו בנימן לעשאירהם עשאיר אלבלעיין ועשאיר אלאשבליין ועשאיר אלאחירמיין
(לט) ועשאיר אלשופמיין ועשאיר אלחופמיין
(מ) ועשאיר אלארדיין ועשאיר אלנעמיין מן בני בלע
(מא) פכאן עדד עשאיר בנימן הד̇ה כ̇מסה וארבעין אלפא וסת מאיה
(מב) ובנו דן לעשאירהם עשאיר אלשוחמיין ומא תעשר מנהם
(מג) פכאן עדד ד̇לך ארבעה וסתין אלפא וארבע מאיה
(מד) ובנו אשר לעשאירהם עשאיר אלימניין ועשאיר אלישויין ועשאיר אלבריעיין
(מה) ועשאיר אלחבריין ועשאיר אלמלכיאליין מן בני בריעה
(מו) וכאן אסם אבנה אשר שרח
(מז) פכאן עדד עשאיר אשר הד̇ה ת̇לאת̇ה וכ̇מסין אלפא וארבע מאיה
(מח) ובנו נפתלי לעשאירהם עשאיר אליחצאליין ועשאיר אלגוניין
(מט) ועשאיר אליצריין ועשאיר אלשלמיין
(נ) פכאן עדד עשאיר נפתלי הד̇ה כ̇מסה וארבעין אלפא וארבע מאיה
(נא) פד̇לך ג̇מלה עדד בני אסראיל סת מאיה אלף ואלף ואחד וסבע מאיה ות̇לאת̇ון
(נב) ת̇ם כלם אללה מוסי קאילא
(נג) להאולי יג̇ב אן יקסם אלבלד נחלה באחצא אסמאיהם
(נד) פללכת̇יר תכת̇ר נחלתה וללקליל תקללהא כל סבט עלי קדר עדדה יעטי נחלתה
(נה) לכן באלסהם יקסם אלבלד באסמא אסבאט אבאיהם
(נו) ועלי קדר אלסהם תקסם נחלתהם בין כת̇יר וקליל
(נז) והד̇ה אעדאד לוי לעשאירהם עשאיר אלגרשניין ועשאיר אלקהתיין ועשאיר אלמרריין
(נח) וסאיר עשאירהם עשאיר אללבניין ועשאיר אלחברניין ועשאיר אלמחליין ועשאיר אלקרחיין ואולד קהת עמרם
(נט) וכאן אסם זוג̇ה עמרם יוכבד אבנה לוי אלתי ולדת ללוי במצר פולדת הרון ומוסי ומרים אכ̇תהמא
(ס) וולד להרון נדב ואביהוא ואלעזר ואיתמר
(סא) ומאת נדב ואביהוא במא קרבא נארא גריבה בין ידי אללה
(סב) פכאן עדדהם ת̇לאת̇ה ועשרין אלפא כל ד̇כר מן אבן שהר פצאעדא לם יעדו פי ג̇מלה בני אסראיל אד̇ לם יעטו נחלה פי וסטהם
(סג) האולי מעדודו מוסי ואלעזר אלאמאם אללד̇אן עדא בני אסראיל פי בידאת מואב עלי ארדן ירחו
(סד) ולם יכן פיהם רג̇ל מן מעדודי מוסי והרון אלאמאם אללד̇אן עדא בני אסראיל פי בריה סיני
(סה) לאן אללה חכם עליהם באן יתמאותו פי אלבריה ולם יבק מנהם רג̇ל אלא כלב אבן יפנה ויהושע אבן נון
<h3>פרק כז</h3>
(א) ת̇ם תקדם בנאת צלפחד אבן חפר אבן גלעד אבן מכיר אבן מנשה מן עשאיר מנשה אבן יוסף אללאתי אסמאהן מחלה ונעה וחגלה ומלכה ותרצה
(ב) פקמן בין ידי מוסי ואלעזר אלאמאם ואלאשראף וסאיר אלג̇מאעה ענד באב כ̇בא אלמחצ̇ר קאילאת
(ג) אן אבאנא מאת פי אלבריה והו פלם יכן פי ג̇מלה אלג̇מאעה אלד̇ין תג̇מעו עלי אללה מע קרח לאנה מאת בכ̇טיטה ולם יכ̇לף בנין
(ד) פלם ינקץ אסם אבינא מן בין עשירתה אד̇ ליס לה אבן בל אעטנא נחלה פימא בין אעמאמנא
(ה) פרפע מוסי חכמהן אלי אללה
(ו) ת̇ם קאל אללה למוסי תכלימא
(ז) נעמא קאל בנאת צלפחד אעטהן חוז נחלה פימא בין אעמאמהן ואנקל נחלה אביהן להן
(ח) ומר בני אסראיל וקל להם אי רג̇ל מאת וליס לה אבן פאנקלו נחלתה לאבנתה
(ט) פאן לם תכן לה אבנה פאעטו נחלתה לאכ̇ותה
(י) פאן לם יכן לה אכ̇וה פאעטנהא לאעמאמה
(יא) פאן לם יכן לה אעמאם פאעטוהא לנסיבה אלאקרב אליה מן עשירתה יחוזהא וליכן ד̇לך לבני אסראיל רסם חכם כמא אמר אללה מוסי
(יב) ולמא קאל אללה למוסי אצעד אלי ג̇בל אלעברים הד̇א ואנט̇ר אלבלד אלד̇י אנא מעטיה בני אסראיל
(יג) פאד̇א אבצרתה פאנצ̇ם אלי קומך אנת איצ̇א כמא אנצ̇ם הרון אכ̇וך
(יד) כמא כ̇אלפתמא אמרי פי בריה צין ענד כ̇צומה אלג̇מאעה פלם תקדסאני בד̇לך אלמא בחצ̇רתהם ולד̇לך סמי מא כ̇צומה רקים פי בריה צין
(טו) קאל מוסי בין ידי אללה קאילא
(טז) אן שית יא רב אלאה ארואח ג̇מיע אלבשר פאסתכ̇לף רג̇לא עלי אלג̇מאעה
(יז) יכ̇רג̇ בין ידיהם וידכ̇ל בין ידיהם ויכ̇רג̇הם וידכ̇להם ולא יבקו כגנם ליס להם ראע
(יח) פקאל אללה למוסי כ̇ד̇ יהושע אבן נון פאנה רג̇ל פיה פצ̇ל ואסנד ידך עליה
(יט) ואוקפה בין ירי אלעזר אלאמאם וסאיר אלג̇מאעה ומרה בחצ̇רתהם
(כ) ואג̇על עליה מן בהאיך לכי תקבל מנה ג̇מאעה בני אסראיל
(כא) וליכן וקופה בין ידי אלעזר אלאמאם חתי יסאל פי חואיג̇ה בהיאה אלאנואר בין ידי אללה וען אמרה יכ̇רג̇ו וידכ̇לו הו ובנו אסראיל וסאיר אלג̇מאעה
(כב) פצנע מוסי כמא אמרה אללה אן אכ̇ד̇ יהושע ואוקפה בין ידי אלעזר אלאמאם וסאיר אלג̇מאעה
(כג) ואסנד ידיה עליה ואוצאה כמא קאל לה אללה
<h3>פרק כח</h3>
(א) ת̇ם כלם אללה מוסי תכלימא
(ב) מר בני אסראיל וקל להם קרבאני דאימי מרצ̇י מקבולי אחפט̇וה אן תקרבוה לי פי וקתה
(ג) ובין להם אן אלמרצ̇י אלד̇י תקרבונה ללה חמלאן אבנא סנה צחיחאן פי כל יום צעידה דאימא
(ד) אחדהמא באלגדאה ואלאכ̇ר בין אלגרובין
(ה) ועשר ויבה סמיד מן אלבר מלת̇ות̇ ברבע קסט מן דהן מטחון
(ו) צעידה דאימה כמא צנעת פי בריה סיני מקבולה מרצ̇יה ללה
(ז) ומעה מן אלמזאג̇ רבע קסט לכל חמל ירש פי אלקדס רשא מן עתיקה ללה
(ח) ואד̇א צנעת אלחמל אלת̇אני בין אלגרובין פכצעידה אלגדאה ומזאג̇הא אצנעה קרבאנא מקבולא מרצ̇יא ללה
(ט) ופי יום אלסבת חמלאן אבנא סנה צחיחאן ומעהמא עשראן מן אלבר סמידא מלת̇ות̇א בדהן ומזאג̇ה
(י) ד̇לך קרבאן סבת בסבת מע אלקרבאן אלדאים ומזאג̇ה
(יא) ופי רווס שהורכם קרבו צעידה ללה רת̇ין מן אלבקר וכבשא וסבעה חמלאן בני סנה צחאחא
(יב) ות̇לאת̇ה עשור מן אלבר סמידא מלת̇ות̇א בדהן לכל רת̇ ועשרין ללכבש
(יג) ועשרא לכל חמל כד̇אך אלצעידה אלמקבולה אלמרצ̇יה ללה
(יד) ומזאג̇הם נצף קסט לכל ת̇ור ות̇לת̇ קסט ללכבש ורבע קסט לכל חמל מן אלשראב הד̇א קרבאן שהר בשהר לשהור אלסנה
(טו) ועתודא מן אלמאעז ד̇כוה ללה ומע אלקרבאן אלדאים יקרב ד̇לך ומזאג̇ה
(טז) ופי אלשהר אלאול פי אליום אלראבע עשר מנה פסח ללה
(יז) ופי אליום אלכ̇אמס עשר מנה חג̇ סבעה איאם יוכל פטיר
(יח) פי אליום אלאול מנהא אסם מקדס כל צנאעה מכסב לא תצנעו
(יט) וקרבו קרבאנא צעידה ללה רת̇ין מן אלבקר וכבשא וסבעה חמלאן בני סנה צחאחא יכונו לכם
(כ) ומעהם מן אלבר סמידא מלת̇ות̇א בדהן ת̇לאת̇ה עשור לכל ת̇ור ועשרא ללכבש
(כא) ועשרא לכל חמל מן אלסבעה
(כב) ועתודא ללד̇כוה ליסתגפר ענכם
(כג) מא כ̇לא קרבאן אלגדאה וקרבאן אלדאים אלת̇אן תקרבו הד̇ה
(כד) ומת̇להא קרבו פי כל יום מן אלסבעה אלאיאם קרבאנא מקבולא מרצ̇יא ללה מע אלקרבאן אלדאים ומזאג̇ה
(כה) ופי אליום אלסאבע אסם מקדס יכון לכם כל צנאעה מכסב לא תעמלו
(כו) ופי יום אלבכור פי תקריבכם ברא ג̇דידא ללה בעד אסאביעכם אסם מקדס יכון לכם כל צנאעה מכסב לא תצנעו
(כז) וקרבו צעידה מקבולה מרצ̇יה ללה רת̇ין מן אלבקר וכבשא וסבעה חמלאן בני סנה
(כח) ומעהם מן אלבר סמידא מלת̇ות̇א בדהן ת̇לאת̇ה עשור לכל רת̇ ועשרין ללכבש
(כט) ועשרא לכל חמל מן אלסבעה
(ל) ועתודא מן אלמאעז ליסתגפר ענכם
(לא) מא כ̇לא אלקרבאן אלדאים וברה תקרבו ד̇לך וצחאחא תכון לכם ומזאג̇הא
<h3>פרק כט</h3>
(א) ופי אליום אלאול מן אלשהר אלסאבע אסם מקדס יכון לכם כל צנאעה מכסב לא תצנעו ויום ג̇לבה יכון לכם
(ב) וקרבו צעידה מקבולה מרצ̇יה ללה רת̇א מן אלבקר ואחדא וכבשא וסבעה חמלאן בני סנה צחאחא
(ג) ומעהם מן אלבר סמידא מלת̇ות̇א בדהן ת̇לאת̇ה עשור ללרת̇ ועשרין ללכבש
(ד) ועשרא לכל חמל מן אלסבעה
(ה) ועתודא מן אלמאעז ד̇כוה ליסתגפר ענכם
(ו) מא כ̇לא קרבאן אלשהר וברה ואלקרבאן אלדאים וברה ומזאג̇המא כאלסביל מקבולה מרצ̇יה קרבאן ללה
(ז) ופי אלעאשר מנה אסם מקדס יכון לכם ואג̇יעו אנפסכם וכל עמל לא תעמלו
(ח) וקרבו צעידה ללה מקבולה מרצ̇יה רת̇א ואחדא וכבשא וסבעה חמלאן בני סנה צחאחא
(ט) ומעהם מן אלבר סמידא מלת̇ות̇א בדהן ת̇לאת̇ה עשור ללרת̇ ועשרין ללכבש
(י) ועשרא לכל חמל מן אלסבעה
(יא) ועתודא מן אלמאעז ללד̇כוה מא כ̇לא ד̇כוה אלגפראן ואלקרבאן אלדאים וברהמא ומזאג̇המא
(יב) ופי אליום אלכ̇אמס עשר מנה אסם מקדס יכון לכם וכל צנאעה מכסב לא תצנעו וחג̇ו חג̇א ללה סבעה איאם
(יג) וקרבו צעידה קרבאנא מקבולא מרצ̇יא ללה ת̇לאת̇ה עשר רת̇א מן אלבקר וכבשין וארבעה עשר חמלא בני סנה צחאחא
(יד) ומעהם מן אלבר סמידא מלת̇ות̇א בדהן ת̇לאת̇ה עשור לכל רת̇ מן אלת̇לאת̇ה עשר ועשרין לכל כבש מן אלכבשין
(טו) ועשרא לכל חמל מן אלארבעה עשר
(טז) ועתודא מן אלמאעז ללד̇כוה סוי אלקרבאן אלדאים וברה ומזאג̇ה
(יז) ופי אליום אלת̇אני את̇נא עשר רת̇א מן אלבקר וכבשין וארבעה עשר חמלא בני סנה צחאחא
(יח) וברהם ומזאג̇הם ללרת̇ות̇ וללכבשין ואלחמלאן באחצאיהם עלי אלסביל
(יט) ועתודא מן אלמאעז ללד̇כוה סוי אלקרבאן אלדאים וברה ומזאג̇ה
(כ) ופי אליום אלת̇אלת אחד עשר רת̇א וכבשין וארבעה עשר חמלא בני סנה צחאחא
(כא) וברהם ומזאג̇הם ללרת̇ות̇ וללכבשין וללחמלאן באחצאיהם עלי אלסביל
(כב) ועתודא ללד̇כוה סוי אלקרבאן אלדאים וברה ומזאג̇ה
(כג) ופי אליום אלראבע עשרה רת̇ות̇ וכבשין וארבעה עשר חמלא בני סנה צחאחא
(כד) וברהם ומזאג̇הם ללרת̇ות̇ וללכבשין ואלחמלאן באחצאיהם עלי אלסביל
(כה) ועתודא מן אלמאעז ללד̇כוה סוי אלקרבאן אלדאים וברה ומזאג̇ה
(כו) ופי אליום אלכ̇אמס תסעה רת̇ות̇ וכבשין וארבעה עשר חמלא בני סנה צחאחא
(כז) וברהם ומזאג̇הם ללרת̇ות̇ ואלכבשין ואלחמלאן באחצאיהם עלי אלסביל
(כח) ועתודא ללד̇כוה סוי אלקרבאן אלדאים וברה ומזאג̇ה
(כט) ופי אליום אלסאדס ת̇מאניה רת̇ות̇ וככשאן וארבעה עשר חמלא בני סנה צחאחא
(ל) וברהם ומזאג̇הם ללרת̇ות̇ ואלכבשין ואלחמלאן באחצאיהם עלי אלסביל
(לא) ועתודא ללד̇כוה סוי אלקרבאן אלדאים וברה ומזאג̇ה
(לב) ופי אליום אלסאבע סבעה רת̇ות̇ וכבשין וארבעה עשר חמלא בני סנה צחאחא
(לג) וברהם ומזאג̇הם ללרת̇ות̇ ואלכבשין ואלחמלאן באחצאיהם עלי סבילהם
(לד) ועתודא ללד̇כוה סוי אלקרבאן אלדאים וברה ומזאג̇ה
(לה) ופי אליום אלת̇אמן מכת̇ פי אלקדס יכון לכם כל צנאעה מכסב לא תצנעו
(לו) וקרבו צעידה קרבאנא מקבולא מרצ̇יא ללה רת̇א ואחדא וכבשא וסבעה חמלאן בני סנה צחאחא
(לז) וברהם ומזאג̇הם ללרת̇ וללכבש ואלחמלאן באחצאיהם עלי אלסביל
(לח) ועתודא ללד̇כוה סוי אלקרבאן אלדאים וברה ומזאג̇ה
(לט) הד̇א מא תקרבו ללה פי אעיאדכם מא כ̇לא נד̇ורכם ותברעכם מן צואעד והדאיא ומזאג̇ וד̇בח סלאמה
<h3>פרק ל</h3>
(א) פקאל מוסי לבני אסראיל ג̇מיע מא אמרה אללה בה
(ב) ת̇ם כלם מוסי ריסא אלאסבאט אלד̇ין לבני אסראיל קאילא הד̇א אלאמר אלד̇י אמר אללה בה
(ג) אי רג̇ל נד̇ר נד̇רא ללה או חלף ימינא ליעקד עקדא עלי נפסה פלא יבד̇ל קולה ככל מא כ̇רג̇ מן פיה יעמל
(ד) ואיה מראה נד̇רת נד̇רא ללה או עקדת עקדא פי בית אביהא פי חאל צבאיהא
(ה) פסמע אבוהא נד̇רהא ועקדהא אלד̇י עקדת עלי נפסהא פאמסך ענהא פקד ת̇בת ג̇מיע נד̇ורהא וכל עקד עקדתה עלי נפסהא
(ו) ואן אנתהרהא אבוהא פי יום סמע ד̇לך פכל נד̇ורהא ועקדהא אלד̇י עקדתה עלי נפסהא גיר ת̇אבת ואללא יגפר להא אד̇ אנתהרהא אבוהא
(ז) ואן צארת לרג̇ל ונד̇ורהא עליהא או לפט̇ שפתיהא אלד̇י עקדתה עלי נפסהא
(ח) פסמע בעלהא פי אי יום סמע פאמסך ענהא פקד ת̇בתת נד̇ורהא ועקודהא אלתי עקדתהא עלי נפסהא
(ט) ואן אנתהרהא בעלהא פי יום סמע בד̇לך פקד פסך̇ נד̇רהא אלד̇י עליהא ולפט̇ שפתיהא אלד̇י עקדתה עלי נפסהא ואללה יגפר להא
(י) ונד̇ר אלארמלה ואלמטלקה פג̇מיע מא עקדתה עלי נפסהא פת̇אבת עליהא
(יא) ואן כאנת קד נד̇רת פי בית בעלהא או עקדת עקדא עלי נפסהא בימין
(יב) פסמע ד̇לך בעלהא ואמסך ענהא ולם ינתהרהא פקד ת̇בתת נד̇ורהא וכל עקד עקדתה עלי נפסהא
(יג) ואן פסך̇ ד̇לך פי יום סמע בד̇לך פכל מא כ̇רג̇ מן שפתיהא מן נד̇ור ועקוד עלי נפסהא פגיר ת̇אבת ולמא פסכ̇הא בעלהא פאללה יגפר להא
(יד) וכד̇אך כל נד̇ר וכל ימין בעקד לעד̇אב אלנפס פבעלהא ית̇בת ד̇לך ובעלהא יבטלה
(טו) ואן אמסך ענהא מן יום אלי יום פקד ת̇בת ג̇מיע נד̇ורהא ועקודהא אלתי עליהא ת̇בתהא למא אמסך ענהא פי יום סמע ד̇לך
(טז) פאן פסך̇ ד̇לך בעד מא סמע בה פקד חמל וזרהא
(יז) הד̇ה אלרסום אלתי אמר אללה בהא מוסי פימא בין אלרג̇ל ומארתה ופימא בין אלאב ואבנתה פי חאל צבאיהא והי פי בית אביהא
<h3>פרק לא</h3>
(א) ת̇ם כלם אללה מוסי תכלימא
(ב) אנתקם נקמה בני אסראיל מן אלמדיניין ובעד ד̇לך תנצ̇ם אלי קומך
(ג) פקאל מוסי לקומה ג̇רדו מנכם רג̇אלא ללג̇יש יגזון אלמדין ליחלו נקמה אללה בהם
(ד) אלפא מן כל סבט מן אסבאט בני אסראיל תבעת̇ו בהם ללגזו
(ה) פאנמאז מן אלוף אלאסראיל אלף מן כל סבט פצארו את̇ני עשר אלפא מג̇רדין ללגזו
(ו) פבעת̇ בהם מוסי אלפא מן סבט ללגזו ובפינחס אבן אלעזר אלאמאם ללגזו ואניה אלקדס ואבואק אלתג̇ליב בידה
(ז) פגזו אלמדין כמא אמר אללה מוסי וקתלו כל רג̇ל
(ח) וקתלו כ̇מסה מלוך מדין מע קתלאהם אוי ורקם וצור וחור ורבע ואיצ̇א בלעם אבן בעור קתלוה באלסיף
(ט) פסבי בנו אסראיל נסא מדין ואטפאלהם וג̇מיע בהאימהם ומואשיהם ואת̇את̇הם גנמו
(י) וג̇מיע קראהם מע מסאכנהם וקצורהם אחרקוהא באלנאר
(יא) ואכ̇ד̇ו ג̇מיע אלסלב ואלפי מן אלנאס ואלבהאים
(יב) וג̇או אלי מוסי ואלעזר אלאמאם ואלי ג̇מאעה בני אסראיל באלסבי ואלפי ואלנהב אלי אלעסכר אלי בידאת מואב אלתי עלי ארדן ירחו
(יג) פכ̇רג̇ מוסי ואלעזר אלאמאם ואשראף אלג̇מאעה תלקאהם אלי כ̇ארג̇ אלעסכר
(יד) פסכ̇ט מוסי עלי אלמוכלין באלג̇יש ריסא אלאלוף וריסא אלמיין אלג̇איין מן גזאה אלחרב
(טו) וקאל להם מוסי הל אסתבקיתם כל אנת̇י
(טז) אליס הן לבני אסראיל בקול בלעם חתי אוקען נכת̇א באללה בסבב פעור פחל אלובא בג̇מאעה אללה
(יז) פאלאן אקתלו כל ד̇כר מן אלאטפאל וכל מראה ערפת מצ̇אג̇עה אלרג̇ל
(יח) וסאיר אטפאל אלנסא אלתי לם יערפן מצ̇אג̇עה אלרג̇אל אסתבקוהן לכם
(יט) ואנתם פאנזלו כ̇ארג̇ אלעסכר סבעה איאם כל מן קתל נפסא וכל מן דנא בקתיל פתתד̇כו פי אליום אלת̇אלת̇ ופי אליום אלסאבע אנתם וסביכם
(כ) וכל ת̇וב ואניה מן ג̇לוד ומעמול מן מרעז ואניה כ̇שב תד̇כוה
(כא) ת̇ם קאל אלעזר אלאמאם לרג̇אל אלגזאה אלג̇איין מן אלחרב הד̇א רסם אלשריעה אלתי אמר אללה בהא מוסי
(כב) אמא אלד̇הב ואלפצ̇ה ואלנחאס ואלחדיד ואלקלעי ואלאסרב
(כג) פכל שי ימכן אן ידכ̇ל אלנאר אמרוה פי אלנאר פיטהר ואיצ̇א יד̇כא במא אלנצ̇ח וכל מא לא ידכ̇ל אלנאר אמרוה פי אלמא
(כד) ואגסלו ת̇יאבכם פי אליום אלסאבע ואטהרו ובעד ד̇לך תדכ̇לון אלי אלעסכר
(כה) ת̇ם קאל אללה למוסי קאילא
(כו) ארפע ג̇מלה מא פי אלסבי מן אלנאס ואלבהאים אנת ואלעזר אלאמאם וריסא אבא אלג̇מאעה
(כז) ואקסם ד̇לך בין אהל אלחרב אלכ̇ארג̇ין ללגזו ובין סאיר אלג̇מאעה
(כח) וארפע מכ̇סא ללה מן אהל אלחרב אלכ̇ארג̇ין ללגזו ראסא ואחדא מן כל כ̇מס מאיה מן אלנאס ואלבקר ואלחמיר ואלגנם
(כט) וכ̇ד̇ו ד̇לך מן קסמהם רפיעה ללה ואדפע ד̇לך אלי אלעזר אלאמאם
(ל) וכ̇ד̇ מן קסם בני אסראיל ואחדא מן כ̇מסין מן אלנאס ואלבקר ואלחמיר ואלגנם וסאיר אלבהאים ואדפע ד̇לך אלי אלליואניין חאפט̇י מחפט̇ מסכן אללה
(לא) פצנע מוסי ואלעזר אלאמאם כמא אמר אללה מוסי
(לב) פכאן אלפי ג̇מלה אלגנימה אלתי גנמהא קום אלגזו עדד אלגנם סתמאיה אלף וכ̇מסה וסבעון אלפא
(לג) ועדד אלבקר את̇נאן וסבעון אלפא
(לד) ועדד אלחמיר אחד וסתון אלפא
(לה) ומן אלנאס מן אלנסא אלתי לם יערפן מצ̇אג̇עה אלרג̇ל את̇נאן ות̇לאת̇ון אלפא
(לו) פכאן נצף ד̇לך והו נציב אלד̇ין כ̇רג̇ו ללגזו עדד אלגנם ת̇לאת̇מאיה אלף וסבעה ות̇לאת̇ין אלפא וכ̇מס מאיה
(לז) פכאן עדד אלמכ̇ס ללה מן אלגנם סתמאיה וכ̇מסה וסבעין ראסא
(לח) ואד̇ אלבקר סתה ות̇לאת̇ון אלפא פמכ̇סהא ללה את̇נאן וסבעון
(לט) ואד̇ אלחמיר ת̇לאת̇ון אלפא וכ̇מסמאיה פמכ̇סהא ללה אחד וסתון
(מ) ואד̇ אלנאס סתה עשר אלפא פמכ̇סהא ללה את̇נאן ות̇לאת̇ון ראסא
(מא) פדפע מוסי אלמכ̇ס אלמרפוע ללח אלי אלעזר אלאמאם כמא אמרה אללה
(מב) ועדד קסם בני אסראיל אלד̇י קסמה מוסי מן קום אלגזאה
(מג) פכאן ד̇לך מן אלגנם ת̇לאת̇ מאיה אלף וסבעה ות̇לאת̇ין אלפא וכ̇מס מאיה
(מד) ומן אלבקר סתה ות̇לאת̇ין אלפא
(מה) ומן אלחמיר ת̇לאת̇ין אלפא וכ̇מס מאיה
(מו) ומן אלנאס סתה עשר אלפא
(מז) פאכ̇ד̇ מוסי מן ד̇לך ואחדא מן כל כ̇מסין מן אלנאס ואלבהאים ודפעה אלי אלליואניין חאפט̇י מחפט̇ מסכן אללה כמא אמרה
(מח) ת̇ם תקדם אלי מוסי אלמוכלון באלוף אלג̇יש ריסא אלאלוף וריסא אלמיין
(מט) פקאלו לה עבידך רפעו ג̇מלה אהל אלחרב אלד̇ין מענא פלם יפתקד מנא רג̇ל
(נ) וקד קרבנא קרבאנא ללה אי רג̇ל מנא וג̇ד אניה ד̇הב מן דמלג וסואר וחלקה ותרכי וחקאב לנסתגפר ען נפוסנא בין ידי אללה
(נא) פקבץ̇ מוסי ואלעזר אלאמאם אלד̇הב מנהם כל אניה מצוגה
(נב) פכאן ג̇מלה ד̇הב אלרפיעה אלד̇י רפעוה ללה סתה עשר אלפא וסבע מאיה וכ̇מסין מת̇קאלא מן ריסא אלאלוף ואלמיין
(נג) ואמא סאיר אהל אלחרב פמא גנמה כל ואחד כאן לה
(נד) ולמא אכ̇ד̇ מוסי ואלעזר אלאמאם אלד̇הב מן ריסא אלאלוף ואלמיין אתו בה אלי כ̇בא אלמחצ̇ר ד̇כרא לבני אסראיל בין ידי אללה
<h3>פרק לב</h3>
(א) ומאשיה כת̇ירה כאנת לבני ראובן ולבני גד עט̇ימה ג̇דא פראו בלד יעזר ובלד גלעד פאד̇א בהמא מוצ̇ע מאשיה
(ב) פג̇או בני גד ובנו ראובן וקאלו למוסי ואלעזר אלאמאם ואשראף אלג̇מאעה קאילין
(ג) אן עטרות ודיבן ויעזר ונמרה וחשבון ואלעלה ושבם ונבו ובען
(ד) אלבלד אלד̇י פתחה אללה בין ידי ג̇מאעה בני אסראיל הו בלד יצלח ללמאשיה ולעבידך מאשיה
(ה) פאן וג̇דנא חט̇אא ענדך ידפע אלינא הד̇א אלבלד נחלה ולא תג̇זנא אלארדן
(ו) קאל להם מוסי הל אכ̇ותכם ימצ̇ון אלי אלחרב ואנתם תג̇לסון ההנא
(ז) ולם תג̇בנון קלוב בני אסראיל מן אלמציר אלי אלבלד אלד̇י אעטאהם אללה
(ח) כד̇א צנע אבאוכם חין בעת̇ת בהם מן רקים ברנע לירומו אלבלד
(ט) פבלגו אלי ואדי אלענקוד וראוה וג̇בנו קלוב בני אסראיל מן אן ידכ̇לו אלי אלבלד אלד̇י אעטאהם אללה
(י) פאשתד גצ̇ב אללה פי ד̇לך אלוקת ואקסם קאילא
(יא) אן ירא אלרג̇אל אלד̇ין צעדו מן מצר מן אבן עשרין סנה פצאעדא אלבלד אלד̇י אקסמת אן אעטיה לאברהים ואסחק ויעקוב אד̇ לם יתבעו טאעתי
(יב) אלא כלב בן יפנה אלקנזי ויהושע בן נון פאנהמא אתבעא טאעה אללה
(יג) ולמא אשתד גצ̇ב אללה עליהם תוההם פי אלבריה ארבעין סנה אלי אן פני ג̇מיע אלג̇יל אלד̇י פעל אלשר בין ידיה
(יד) פהוד̇אכם קד קמתם מכאן אבאיכם עלי תעלים אלנאס אלכ̇טאיין לתזידו איצ̇א פי שדה גצ̇ב אללה עלי בני אסראיל
(טו) לאנכם אן רג̇עתם ען טאעתה זאד פי תרכהם פי אלבריה פתהלכון האולי אלקום אד̇א אמסכו ענכם
(טז) פתקדמו אליה וקאלו אנא נבני חט̇איר למואשינא ההנא וקרי לאטפאלנא
(יז) ונתג̇רד מסרעין בין ידי בני אסראיל אלי אן נוצלהם אלי מכאנהם פתקים אטפאלנא פי קרי חצינה מן קבל אהל אלבלד
(יח) לא נרג̇ע אלי ביותנא אלי אן יחוז כל סבט מן בני אסראיל נחלתה
(יט) לאן לא נחוז מעהם שיא מן עבר אלארדן אלי הנאך אד̇א קבצ̇נא נחלתנא מן עבר אלארדן שרקיא
(כ) קאל להם מוסי אן צנעתם הד̇א אלאמר ותג̇רדתם בין ידי אללה פי אלג̇יש
(כא) ועבר לכם כל מג̇רד פיכם אלארדן בין ידיה אלי אן יקרץ̇ אעדאה מן בין ידיה
(כב) פאד̇א פתח אלבלד בין ידיה פבעד ד̇לך תרג̇עון תכונו אבריא ענד אללה וענד אלאסראיל ויכון הד̇א אלבלד לכם חוזא בין ידיה
(כג) ואן לם תצנעו כד̇אך פקד אכ̇טאתם ללה פאעתרפו בכ̇טאיאכם אד̇א נאלתכם עקובתה
(כד) ואבנו לכם קרי לאטפאלכם וחט̇איר לגנמכם ומא כ̇רג̇ מן פמכם תצנעוה
(כה) קאלו לה עבידך יצנעון כמא יאמרהם סידנא
(כו) אטפאלנא ונסאונא ומואשינא וסאיר בהאימנא יקימון פי בלד אלג̇רש
(כז) ועבידך יעבר מנהם כל מג̇רד ללג̇יש בין אללה ללחרב כמא קאל סידנא
(כח) פאמר להם מוסי ואלעזר אלאמאם ויהושע בן נון וריסא אבא ג̇מאעה בני אסראיל
(כט) וקאל אן עברו מעכם אלארדן כל מג̇רד ללחרב בין ידי אללה חתי יפתח אלבלד בין ידיכם פאעטוהם בלד ג̇רש חוזא
(ל) ואן לם יעברו מג̇רדין מעכם פליחוזו פימא בינכם פי בלד כנעאן
(לא) פאג̇אבוה וקאלו ג̇מיע מא אמר אללה בה עבידך אנא צאנעון
(לב) פנחן נעבר מג̇רדין בין ידי אללה אלי בלד כנאען חתי יחצל לנא חוז נחלתנא מן עבר אלארדן
(לג) פאעטי מוסי בני גד ובני ראובן ונצף סבט מנשה אבן יוסף בלד ממלכה סיחון מלך אלאמוריין ובלד ממלכה עוג מלך אלבת̇ניה כל ארץ̇ מע קראהא אלתי עלי תכ̇מהא מסתדירא
(לד) פבני בנו גד דיבן ועטרת וערער
(לה) ועטרת שופן ויעזר ויגבהה
(לו) ובית נמרה ובית הרן קרי חצינה וחט̇איר גנם
(לז) ובנו ראובן בנו חשבון ואלעלא וקריתים
(לח) ונבו ובעל מעון מנקולה אסמאהן ושבמה וד̇לך אנהם סמו אלקרי אלתי בנוהא במא שאו
(לט) ת̇ם מצ̇ו בנו מכיר אבן מנשה אלי ג̇רש פפתחוהא וטרדו אלאמורי אלד̇י פיהא
(מ) ואעטי מוסי אלג̇רש למכיר אבן מנשה וסכנהא
(מא) ומצ̇י יאיר אבן מנשה ופתח סואדהן וסמאה סואד יאיר
(מב) ומצ̇י נבח פפתח קנת ורסאתיקהא וסמאהא נבח עלי אסמה
<h3>פרק לג</h3>
(א) והד̇ה מראחל בני אסראיל אד̇ כ̇רג̇ו מן בלד מצר עלי ג̇יושהם ביד מוסי והרון
(ב) פכתב מוסי כרוג̇הם אלי מראחלהם עלי קול אללה והד̇ה מראחלהם לכ̇רוג̇הם
(ג) אד̇ רחלו מן עין שמס פי אלשהר אלאול פי אליום אלכ̇אמס עשר מנה וד̇לך מן גד אלפסח פכ̇רג̇ בנו אסראיל ביד רפיעה בחצ̇רה ג̇מיע אלמצריין
(ד) והם ידפנון אלד̇ין קתלהם אללה פיהם מן כל בכר וצנע אחכאמא במעבודאתהם
(ה) פרחלו מן עין שמס ונזלו פי סכת
(ו) ורחלו מן ת̇ם ונזלו פי איתם פי טרף אלבריה
(ז) ורחלו מן ת̇ם ונזלו פי פוהה חירות אלתי פי חצ̇רה בעל צפון ונזלו בין ידי מגדל
(ח) ורחלו מן ת̇ם ועברו פי וסט אלבחר אלי אלבריה ת̇ם סארו מסאפה ת̇לאת̇ה איאם פי בריה איתם ונזלו פי מרה
(ט) ורחלו מנהא וג̇או אלי אילם וכאן פיהא את̇נתא עשרה עין מא וסבעון נכ̇לה פנזלו הנאך
(י) ורחלו מנהא ונזלו עלי אלקלזם
(יא) ורחלו מן ת̇ם ונזלו פי בריה סין
(יב) ורחלו מן ת̇ם ונזלו פי דפקה
(יג) ורחלו מנהא ונזלו פי אלוש
(יד) ורחלו מנהא ונזלו פי רפידים ולם יכן ת̇ם מא ללקום ישרבונה
(טו) ורחלו מנהא ונזלו פי בריה סיני
(טז) ורחלו מנהא ונזלו פי מקאבר אלמשתהיין
(יז) ורחלו מנהא ונזלו פי חצרת
(יח) ורחלו מנהא ונזלו פי רתמה
(יט) ורחלו מנהא ונזלו פי רמן פרץ
(כ) ורחלו מנהא ונזלו פי לבנה
(כא) ורחלו מנהא ונזלו פי רסה
(כב) ורחלו מנהא ונזלו פי קהלתה
(כג) ורחלו מנהא ונזלו פי ג̇בל שפר
(כד) ורחלו מן ת̇ם ונזלו פי חרדה
(כה) ורחלו מנהא ונזלו פי מקהלת
(כו) ורחלו מנהא ונזלו פי תחת
(כז) ורחלו מנהא ונזלו פי תרח
(כח) ורחלו מנהא ונזלו פי מתקה
(כט) ורחלו מנהא ונזלו פי חשמנה
(ל) ורחלו מנהא ונזלו פי מסרות
(לא) ורחלו מנהא ונזלו פי בני יעקן
(לב) ורחלו מנהא ונזלו פי חר אלגדגד
(לג) ורחלו מנהא ונזלו פי יטבתה
(לד) ורחלו מנהא ונזלו פי עברנה
(לה) ורחלו מנהא ונזלו פי עצין גבר
(לו) ורחלו מנהא ונזלו פי בריה צן הי רקים
(לז) ורחלו מנהא ונזלו פי ג̇בל הור פי טרף בלד אדום
(לח) פצעד הרון אלאמאם אלי ג̇בל הור פמאת ת̇ם באמר אללה פי סנה ארבעין לכ̇רוג̇ בני אסראיל מן בלד מצר פי אליום אלאול מן אלשהר אלכ̇אמס
(לט) וכאן לה מאיה ות̇לאת̇ ועשרון סנה למא מאת הנאך
(מ) ת̇ם כאן כ̇בר מא סמע אלכנעאני מלך ערד והוא סאכן אלדארום פי בלד כנעאן במג̇י בני אסראיל
(מא) ורחלו מן ת̇ם ונזלו פי צלמנה
(מב) ורחלו מנהא ונזלו פי פונן
(מג) ורחלו מנהא ונזלו פי אבת
(מד) ורחלו מנהא ונזלו פי עיי אלמג̇אז פי בלד מואב
(מה) ורחלו מנהא ונזלו פי דיבן גד
(מו) ורחלו מנהא ונזלו פי עלמן דבלתימה
(מז) ורחלו מנהא ונזלו פי ג̇באל אלעברים בין ידי נבו
(מח) ורחלו מנהא ונזלו פי בידאת מואב עלי ארדן ירחו
(מט) פנזלו עלי אלארדן מן בית ישמת אלי מרג̇ שטים וד̇לך בידאת מואב
(נ) פכלם אללה מוסי פי בידאת מואב עלי ארדן ירחו תכלימא
(נא) מר בני אסראיל וקל להם אנתם ג̇איזון אלארדן אלי בלד כנעאן
(נב) פאקרצ̇ו ג̇מיע אהל אלבלד מן בין ידיכם ואבידו ג̇מיע מזכ̇רפאתהם ואצנאם מסבוכאתהם וביעהם תנפד̇והא
(נג) ואד̇א קרצ̇תמוהם פאסכנו אלבלד פאני קד אעטיתכם איאה
(נד) ותוזעוה באסהם לעשאירכם ללכת̇יר כת̇רו נחלתה וללקליל קללוהא ומן כ̇רג̇ לה אלסהם פי אי מוצ̇ע פליכן לה ועלי אסבאט אבאיכם תוזעוה
(נה) ואן לם תקרצ̇ו אהל אלבלד מן בין ידיכם פיציר מא תבקונה מנהם כאבר פי עיונכם וכמסאל פי ג̇נובכם ויצ̇איקוכם פי אלבלד אלד̇י אנתם מקימון פיה
(נו) פאכון כמא קצדת אן אצנע בהם אצנעה בכם
<h3>פרק לד</h3>
(א) ת̇ם כלם אללה מוסי תכלימא
(ב) מר בני אסראיל וקל להם אנכם דאכ̇לון אלי בלד כנעאן פהד̇ה חדוד אלבלד אלד̇י יחצל לכם נחלה
(ג) פיבתדי לכם אלחד אלג̇נובי מן בריה צן אלי ג̇אנב אדום פיכון מן טרף אלבחירה אלמיתה אלשרקי
(ד) ת̇ם יסתדיר לכם אלג̇נוב אלי עקרבין ויעבר אלי צן פיכון כ̇רוג̇ה אלי ג̇נוב רקים ברנע ליכ̇רג̇ אלי רפח ויעבר אלי מאזל
(ה) ויסתדיר מן מאזל אלי ואדי אלעריש ויכון כ̇רוג̇ה אלי אלבחר
(ו) ואלחד אלגרבי יכון לכם אלבחר אלכביר ותכ̇מה
(ז) והד̇א יכון לכם אלחד אלשמאלי מן אלבחר אלכביר תחדו אלי ג̇בל הור
(ח) ומנה אלי חמאה פיכון כ̇רוג̇ה אלי צדד
(ט) ויכ̇רג̇ אלי זפרן וינתהי אלי חצר עינן
(י) וחדו לכם אלחד אלשרקי מן חצר עינן אלי פאמיה
(יא) וינחדר מן פאמיה אלי דפני מן שרקי אלעין וינחדר ויצ̇רב אלי ג̇אנב בחר ג̇נסר שרקא
(יב) וינזל אלי אלארדן ויכון כ̇רוג̇ה אלי אלבחירה אלמיתה הד̇ה תכון לכם חדוד אלבלד מסתדירא
(יג) פאמר מוסי בני אסראיל ען קול אללה הד̇א אלבלד אלמחדוד תוזעוה באסהם כמא אמר אללה אן יעטי לתסעה אסבאט ונצף
(יד) אד̇ קד אכ̇ד̇ סבט ראובן וסבט גד ונצף סבט מנשה נחלתהם לביות אבאיהם
(טו) הד̇אן אלסבטאן ואלנצף אכ̇ד̇ו נחלתהם מן עבר ארדן יריחו אלשרקי
(טז) ת̇ם כלם אללה מוסי תכלימא
(יז) הד̇ה אסמא אלרג̇אל אלד̇ין יקסמון לכם אלבלד אלעזר אלאמאם ויהושע בן נון
(יח) ושריפא מן כל סבט כ̇ד̇וה ליקסם אלבלד
(יט) והד̇ה אסמאהם מן סבט יהודה כלב בן יפנה
(כ) ומן סבט שמעון שמואל בן עמיהוד
(כא) ומן סבט בנימן אלידד בן כסלון
(כב) ומן סבט דן בקי בן יגלי
(כג) ומן בני יוסף מן סבט מנשה חניאל בן אפד
(כד) ומן סבט אפרים קמואל בן שפטן
(כה) ומן סבט זבולן אליצפן בן פרנך
(כו) ומן סבט יששכר פלטיאל בן עזן
(כז) ומן סבט אשר אחיהוד בן שלמי
(כח) ומן סבט נפתלי פדהאל בן עמיהוד
(כט) האולי אלד̇ין אמר אללה אן יקסמו לבני אסראיל בלד כנעאן
<h3>פרק לה</h3>
(א) ת̇ם כלם אללה מוסי פי בידאת מואב עלי ארדן יריחא קאילא
(ב) מר בני אסראיל באן יעטו ללליואניין מן נחלה חוזהם קרי יסכנונהא ואפניה להא חואליהא תעטוהם
(ג) פתכון אלקרי סכני להם ואפניתהא תכון לבהאימהם וסרחהם וסאיר חיואנהם
(ד) ואפניה אלקרי אלתי תעטונהא אליואניין מן כ̇ארג̇ חאיט אלקריה אלף ד̇ראע מסתדירא
(ה) ת̇ס אמסחו מן כ̇ארג̇ אלקריה אלי ג̇הה אלמשרק אלפי ד̇ראע ואלי ג̇הה אלג̇נוב אלפי ד̇ראע ואלי ג̇הה אלמגרב אלפי ד̇ראע ואלי ג̇הה אלשמאל אלפי ד̇ראע ואלקריה פי וסטהא פד̇לך יכון להם מקדאר אפניה אלקרי
(ו) ואלקרי אלתי תעטונהא אליואניין מנהא סת קרי אלחמי אלתי תעזלונהא ליהרב אליהא אלקאתל ואצ̇יפו אליהא את̇נתין וארבעין קריה
(ז) פיציר ג̇מיע אלקרי אלתי תעטונהם ת̇מאן וארבעין קריה ואפניתהא
(ח) פהד̇ה אלקרי אלתי תעטונהם מן חוז בני אסראיל פממן אכ̇ד̇ כת̇ירא כת̇רו וממן אכ̇ד̇ קלילא קללו וליעט כל סבט עלי קדר נחלתה
(ט) ת̇ם כלם אללה מוסי תכלימא
(י) מר בני אסראיל וקל להם אד̇א אנתם ג̇זתם אלארדן אלי בלד כנעאן
(יא) תסמו לכם ד̇לך קרי חמי יהרב אליהא אי קאתל קתל נפסא סהוא
(יב) פתכון תלך אלקרי תחמיה מן אלולי ולא יקתל חתי יקום בין ידי אלג̇מאעה פיחכמון עליה בד̇לך
(יג) ואלקרי אלתי תעזלונהא סת קרי חמי תכון לכם
(יד) ות̇לאת̇ מנהא מן עבר אלארדן ות̇לאת̇ מנהא פי בלד כנעאן תכון קרי חמי
(טו) לבני אסראיל ואלגריב ואלדכ̇יל פימא בינכם ליהרב אליהא כל מן קתל נפסא סהוא
(טז) ואן כאן צ̇רבה באניה חדיד פקתלה פהו קאתל יסתחק אלקתל
(יז) ואן צ̇רבה בחג̇ר מקבוץ̇ במקדאר מא ימות בה פקתלה פהו קאתל יסתחק אלקתל
(יח) או צ̇רבה באניה כ̇שב מקבוץ̇ במקדאר מא ימות בה פקתלה פהו קאתל יסתחק אלקתל
(יט) וולי אלדם יקתלה אד̇א צאדפה בחק
(כ) ואן דפעה בשנאה או טרח עליה שיא בתעמד פקתלה
(כא) או צ̇רבה בידה בעדוה פקתלה פהו קאתל יסתחק אלקתל וולי אלדם יקתלה אד̇א פאג̇אה בחק
(כב) ואן דפעה בגתה בלא בגצ̇ה או טרח עליה אניה בלא תעמד
(כג) או אוקע עליה אי חג̇ר כאן בלא עלם פמאת והו פי ד̇לך ליס בעדו לה ולא טאלב שרה
(כד) פלתחכם אלג̇מאעה בין אלקאתל ובין אלולי בהד̇ה אלאחכאם
(כה) ותכ̇לץ הד̇א אלקאתל מן יד אלולי ותרדה אלי קריה חמאה אלתי הרב אליהא ויקים בהא אלי מות אלאמאם אלכביר אלד̇י מסח בדהן אלקדס
(כו) ואן הו כ̇ארג̇ ען חד קריה חמאה אלתי הרב אליהא
(כז) פאצאבה ולי אלדם כ̇ארג̇ ען חד קריה חמאה פקתלה פלא ת̇אר לה
(כח) בל יג̇לס פי קריה חמאה אלי מות אלאמאם אלכביר ובעד ד̇לך ירג̇ע אלי ארץ̇ חוזה
(כט) פלתכן הד̇ה לכם רסום חכם עלי מר אג̇יאלכם פי ג̇מיע מסאכנכם
(ל) כל מן קתל נפסא עאמדא פבקול שאהדין אקתלוה ואמא שאהד ואחד פלא ישהד עליה פיקתל
(לא) ולא תאכ̇ד̇ו דיה ען נפס קאתל יג̇ב עליה אלקתל בל יקתל קתלא
(לב) ולא תאכ̇ד̇ו מנה איצ̇א דיה פתהרבוה אלי בעץ̇ קרי אלחמי ליעוד פיסכן אלבלד בעד מות אלאמאם
(לג) ולא תדנסו אלבלד אלד̇י אנתם פיה לאן אלדם ידנסה ולא יגפר לה אלדם אלד̇י ספכה אלא בדם סאפכה
(לד) ולא תנג̇סו אלבלד אלד̇י אנתם מקימון בה אלד̇י נורי סאכן פיה פאני אללה נורי סאכן פימא בין בני אסראיל
<h3>פרק לו</h3>
(א) ת̇ם תקדם ריסא אבא עשירה בני גלעד אבן מכיר אבן מנשה מן עשאיר בני יוסף פקאלו בין ידי מוסי ואלאשראף וריסא אבא בני אסראיל
(ב) אן אללה אמר סידנא באן יעטי אלבלד נחלה באסהם לבני אסראיל ואמרה אצ̇א באן ידפע נחלה צלפחד אכ̇ינא לבנאתה
(ג) פנכ̇אף אן יצרן נסאא לואחד מן אסבאט בני אסראיל פתנקץ נחלתהן מן נחלה אבאינא ותזיד עלי חצה אלסבט אלד̇י יתזוג̇ן מנה פיכון סהם נחלתנא נאקצא
(ד) ולו חתי יואפי אלטלאק לבני אסראיל לבקית חצתהן מזאדה עלי חצה אלסבט אלד̇י יתזוג̇ן מנה ונאקצה מן חצתנא
(ה) פאמר מוסי בני אסראיל ען קול אללה וקאל להם נעמא קאל סבט ולד יוסף
(ו) והד̇א מא אמר אללה בה פי חכם בנאת צלפחד אן יתזוג̇ן במן חסן ענדהן לכן יכון מן עשירה סבט אביהן
(ז) חתי לא תדור חצה אלנחלה לבני אסראיל מן סבט אלי סבט בל ילזם כל סבט מנהם נחלה אבאיה
(ח) וכד̇א חכם כל בנת תרת̇ נחלה מן בעץ̇ אסבאט בני אסראיל פלאחד מן עשירה סבט אבאיהא תכון זוג̇ה לכי ירת̇ כל סבט מנהם נחלה אבאיה
(ט) ולא תדור איה נחלה כאנת מן סבט אלי סבט אכ̇ר בל ילזם כל סבט מן בני אסראיל נחלתה
(י) פצנע בנאת צלפחד במא אמר אללה מוסי
(יא) פצארת מחלה ותרצה וחגלה ומלכה ונועה בנאת צלפחד נסאא לבני אעמאמהן
(יב) אלד̇ין מן עשירה בני מנשה אבן יוסף פבקית נחלתהן פי עשירה סבט אביהן
(יג) הד̇ה אלוצאיא ואלאחכאם אלתי אמר אללה בהא מוסי אלי בני אסראיל פי בידאת מואב עלי ארדן ירחו
<h2>דברים<h2>
<h3>פרק א</h3>
(א) הד̇ה אלכלמאת אלתי כלם בהא מוסי בני אסראיל פי עבר אלארדן פי בריה אלבידא מקאבל אלקלזם בין פארן ובין תופל ולבן וחצרת וד̇י אלד̇הב
(ב) עלי מסאפה אחד עשר יומא מן חרב עלי טריק ג̇בל שעיר אלי רקים ברנע
(ג) פלמא כאן פי אלסנה אלארבעין פי אליום אלאול מן אלשהר אלחאדי עשר כלם מוסי בני אסראיל בג̇מיע מא אמרה אללה אליהם
(ד) בעד פתחה בלד סיחון מלך אלאמוריין אלמקים פי חשבון ועוג מלך אלבת̇ניה אלמקים פי עשתרות פי אד̇רעאת
(ה) פי עבר אלארדן פי בלד מואב אמען מוסי פי ביאן הד̇ה אלתוריה קאילא
(ו) אללה רבנא קאל לנא פי חרב חסבכם אלמקאם פי הד̇א אלג̇בל
(ז) ולו וארחלו ואדכ̇לו אלי ג̇בל אלאמורי וג̇מיע ג̇יראנה פי אלגור ואלג̇בל ואלסהל ואלדארום וסאחל אלבחר בלד אלכנעאניין ואללבנאן אלי נהר אלכביר נהר אלפראת
(ח) ואנט̇רו קד ג̇עלת אלבלד בין ידיכם אצעדו וחוזוהא כמא קסם אללה לאבאיכם אברהים ואסחק ויעקוב אן יעטיהם ולנסלהם בעדהם
(ט) וקלת לכם פי ד̇לך אלוקת לא אסתטיע וחדי אן אחתמלכם
(י) אד̇ אללה רבכם כת̇רכם פהוד̇אכם אליום ככואכב אלסמא כת̇רה
(יא) ואסל אללה אלאה אבאיכם אן יזיד פיכם מת̇לכם אלף מרה ויבארך פיכם כמא ועדכם
(יב) כיף אחתמל וחדי ת̇קלכם וקצצכם וכ̇צאמאתכם
(יג) האתו לכם ברג̇אל חכמא פהמא מערופין לאסבאטכם אצירהם ריסא עליכם
(יד) פאג̇בתמוני וקלתם מא אצלח אן יעמל הד̇א אלאמר אלד̇י קלתה
(טו) פאכ̇ד̇ת מן אסבאטכם רג̇אלא חכמא מערופין פג̇עלתהם ריסא עליכם ריסא אלוף וריסא מיין וריסא כ̇מסין וריסא עשראת וערפא עלי אסבאטכם
(טז) ואמרת חכאמכם פי ד̇לך אלוקת קאילא אסמעו פי מא בין אכ̇ותכם ואחכמו באלעדל בין כל רג̇ל ואכ̇יה וצ̇יפה
(יז) לא תחאבו אלוג̇וה פי אלחכם ואסמעו פי אלצגיר כאלכביר ולא תחד̇רו אחדא פאן אלחכם הו ללה ואי אמר צעב עליכם אדפעוה אלי חתי אנט̇ר פיה
(יח) ואוציתכם פי ד̇לך אלוקת בג̇מיע אלאמור אלתי יג̇ב אן תצנעוהא
(יט) ת̇ם רחלנא מן חרב וסרנא תלך אלבריה אלעט̇ימה אלמכ̇ופה אלתי ראיתמוהא עלי טריק ג̇בל אלאמוריין כמא אמרנא אללה רבנא חתי ג̇ינא אלי רקים ברנע
(כ) פקלת לכם קד ג̇יתם אלי ג̇בל אלאמורי אלד̇י אללה רבנא מעטינאה
(כא) אנט̇ר קד ג̇על אללה רבך אלבלד בין ידיך אצעד פחזה כמא ועדך אללה אבאיך לא תכ̇ף ולא תרעד
(כב) ותקדם אלי כת̇יר מנכם פקלתם נבעת̇ ברג̇אל בין ידינא ירומו לנא אלבלד וירדון עלינא ג̇ואבא ען אלטריק אלד̇י נצעד פיה ואלקרי אלתי נדכ̇ל אליהא
(כג) פחסן ד̇לך ענדי פאכ̇ד̇ת מנכם את̇ני עשר רג̇לא רג̇לא ואחדא מן כל סבט
(כד) פולו וצעדו אלי אלג̇בל וג̇או אלי ואדי אלענקוד וראמוה
(כה) ואכ̇ד̇ו מעהם מן ת̇מר אלארץ̇ ואחדרוה אלינא ורדו עלינא ג̇ואבא וקאלו אן אלבלד אלד̇י אללה רבנא מעטינאה לג̇יד
(כו) פלם תשאו אלצעוד אליה וכ̇אלפתם אמר אללה רבכם
(כז) ותכ̇רסתם פי אכ̇ביתכם וקלתם מן שנאה אללה לנא אכ̇רג̇נא מן בלד מצר ליסלמנא פי יד אלאמוריין פינפד̇ונא
(כח) אלי אין נחן צאעדון ואכ̇ותנא אמאסו קלובנא בקולהם אן אלקום אכת̇ר וארפע מנא ואן קראהם כבאר וחצינה תדאני אלסמא חתי בני אלג̇באברה ראינאהם ת̇ם
(כט) פקלת לכם לא תראהבוהם ולא תכ̇אפוהם
(ל) אללה רבכם אלסאיר נורה בין ידיכם הוא יחארב ענכם כג̇מיע מא צנע במצר בחצ̇רתכם
(לא) וכמא ראית פי אלבר אן אללה רבך חמלך כמא יחמל אלמר ולדה אשפאקא פי כל טריק סרתם פיהא אלי אן ג̇יתם אלי הד̇א אלמוצ̇ע
(לב) ופי הד̇א אלאמר אפלא תומנון באללה רבכם
(לג) אלסאיר נורה אמאמכם פי אלטריק ליצלח לכם מכאנא לנזולכם ובאלנאר לילה ליצ̇יכם אלטריק אלד̇י תסלכונה ובאל גמאם נהארא
(לד) פסמע אללה כלאמכם פסכ̇ט וקסם קאילא
(לה) אן ראי רג̇ל מן האולי אלנאס הד̇א אלג̇יל אלרדי אלבלד אלד̇י אקסמת באעטאיה לאבאיכם
(לו) סוי כלב בן יפנה פאנה יראה ולה אעטי אלבלד אלד̇י סלכה ולבניה למא אתבע טאעה אללה
(לז) איצ̇א עלי וג̇ד אללה בסבב מא חדת̇ אד̇ תאכ̇רתם קאילא איצ̇א אנת לא תדכ̇לה
(לח) יהושע אבן נון אלקאים בין ידיך הו ידכ̇לה פשדדה פאנה יורת̇ה לבני אסראיל
(לט) ואטפאלכם אלד̇ין קלתם אנהם יכונון גנימה ובנוכם אלד̇ין הם אליום לא יערפון כ̇ירא ושרא הם ידכ̇לונה ולהם אעטיה פיחוזונה
(מ) ואמא אנתם פולו וארחלו פי אלבר אלי טריק בחר אלקלזם
(מא) פאג̇בתמוני וקלתם קד אכ̇טאנא ללה ונחן נצעד פנחארב כמא אמרנא אללה רבנא פתקלד כל ואחד מנכם אלאת חרבה ובאדרתם לתצעדו אלי אלג̇בל
(מב) פקאל אללה לי לא תצעדו ולא תחארבוהם פאני ליס נורי מעכם לילא תנסדמו בין ידי אעדאיכם
(מג) פקלת לכם ד̇לך ולא קבלתם בל כ̇אלפתם אללה ותוקחתם עלי צעוד אלי אלג̇בל
(מד) פכ̇רג̇ אלאמוריין אלמקימון פי ד̇לך אלג̇בל תלקאכם פכלבוכם כמא ילסע אלנחל וחטמוכם פי שעיר אלי חרמה
(מה) פרג̇עתם באכין בין ידי אללה פלם יסמע צותכם ולא אג̇אבכם
(מו) פאקמתם פי רקים מדה טוילה שביהה בסאיר מא אקמתם
<h3>פרק ב</h3>
(א) ת̇ם ולינא ורחלנא פי אלבר אלי טריק בחר אלקלזם כמא אמרני אללה ואסתדרנא ג̇בל שעיר מדה טוילה
(ב) ת̇ם כלמני אללה תכלימא
(ג) חסבכם מן אלאחאטה בהד̇א אלג̇בל ולו ענה שמאלא
(ד) ומר לקומך וקל להם אנכם ג̇איזון פי תכ̇ם אכ̇ותכם בני עשו אלמקימין בשעיר פסיכ̇אפונכם פאחד̇רו ג̇דא
(ה) לא תתחרשו בהם פאני ליס מעטיכם מן בלדהם ולא וטי קדם לאן וראת̇ה לעשו אעטית ג̇בל שעיר
(ו) בל אשתרו מנהם טעאמא בת̇מן פכלוה ומאא פאשרבוה
(ז) לאן אללה רבך קד בארך לך פי ג̇מיע אעמאלך ואחסן עליך ענד מסירך פי אלבר אלעט̇ים פהד̇ה ארבעון סנה אללה רבך מעך לם יעוזך שיא
(ח) פג̇זנא אכ̇ותנא בני עשו אלמקימין בשעיר מן טריק אלבידא ואילת ועציון גבר וולינא ורחלנא טריק בריה מואב
(ט) פקאל אללה לי לא תחאצר אלמואביין ולא תתחרש בהם פאני לא אעטיכם מן בלדהם חוזא אן לבני לוט ג̇עלת עאר וראת̇ה
(י) וכאן אלמהיבון אקאם בהם קבלהם קום כביר ורפיע וכת̇יר כאלג̇בארין
(יא) והם יחסבון אלשג̇עא כאלג̇ברין ואלמואביון יסמונהם מהיבין
(יב) ואמא פי שעיר פאקאם אלחוריון קבל בני עשו חתי אתו פקרצ̇והם ואנפד̇והם מן בין אידיהם ואקאמו פי מכאנהם כמא צנע אלאסראיל בבעץ̇ חוזה אלד̇י אעטאהם אללה
(יג) אלאן קומו אעברו ואדי זרד פעברנאה
(יד) וכאנת ג̇מלה אלאיאם מנד̇ סרנא מן רקים ברנע אלי אן עברנא ואדי זרד ת̇מאניה ות̇לת̇ין סנה אלי אן פני ג̇מיע אלקום אלמחארבין מן אלעסכר כמא קסם אללה עליהם
(טו) וואפה מן ענד אללה חלת בהם לאהאמתהם אלי אן פנו
(טז) פלמא פני ג̇מיעהם מן בין אלאמה
(יז) קאל אללה לי תכלימא
(יח) אנת ג̇איז אליום תכ̇ם מואב אלד̇י הו עאר
(יט) פתקרב מן בני עמון פלא תחאצרהם ולא תתחרש בהם פאני לא אעטיך מן בלדהם חוזא אד̇ ג̇עלתהא לבני לוט חוזא
(כ) והי תחסב איצ̇א מן בלד אלג̇בארין לאן אלג̇באברה אקאמו בהא קבלהם ואלעמאניון יסמונהם ד̇וי אלהמם
(כא) קום כביר ורפיע כאלג̇בארין אנפד̇הם אללה מן בין אידיהם פקרצ̇והם וג̇לסו מכאנהם
(כב) כמא צנע לבני עשו אלמקימין בשעיר אד̇ אנפד̇ אלחוריין מן בין ידיהם פקרצ̇והם ואקאמו מכאנהם אלי הד̇א אליום
(כג) ואלעוין אלמקימון ברפח אלי גזה ואלדמיאטיון אלד̇ין כ̇רג̇ו מן דמיאט קרצ̇והם ואקאמו מכאנהם
(כד) פקומו ארחלו ואעברו ואדי ארנון אנט̇ר קד אסלמת פי ידך סיחון מלך חשבון אלאמורי ובלדה פאבדי בקרצ̇ה ותחרש במחארבתה
(כה) ומן הד̇א אליום אבתדי באיקאע פזעך וכ̇ופך פי קלוב אלאמם אלד̇ין תחת ג̇מיע אלסמא פאד̇א הם סמעו בכ̇ברך רג̇זו וארתעדו מן בין ידיך
(כו) פבעת̇ת ברסל מן בריה קדמות אלי סיחון מלך חשבון באלסלאם ואלכלאם
(כז) אעבר פי בלדך פי אלטריק אלג̇אדה אסיר ולא אמיל ימנה ולא יסרה
(כח) טעאמא תמירני בת̇מן פאכלה ומאא תביעני בת̇מן פאשרבה ואעבר ברג̇לי פקט
(כט) כמא צנע בי בעץ̇ ד̇לך בנו עשו אלמקימון בשעיר ואלמואביון אלמקימון בעאר אלי אן אעבר אלארדן אלי אלבלד אלד̇י אללה רבנא מעטינאה
(ל) פלם ישא סיחון מלך חשבון אג̇אזתנא פי בלדה לאן אללה רבך צעב רוחה ואיד קלבה לכי יסלמה פי ידך כמא תרי אליום
(לא) פקאל אללה לי אנט̇ר קד בדית אן אסלם סיחון ובלדה פי ידך פאבד בקרצ̇ה וחז בלדה
(לב) פכ̇רג̇ סיחון תלקאנא הו וג̇מיע קומה ללחרב אלי יהץ
(לג) פאסלמה אללה רבנא פי אידינא פקתלנאה ובניה וסאיר קומה
(לד) פפתחנא ג̇מיע קראה פי ד̇לך אלוקת ואתלפנא מן כל קריה אלרהט ואלנסא ואלאטפאל לם נבק שרידא
(לה) וגנמנא כל בהימה וסלב אלקרי אלתי פתחנא
(לו) מן ערער אלד̇י עלי שאטי ואדי ארנון ואלקריה אלתי פי אלואדי ואלי ג̇רש לם תבק קריה מנעת מנא בל אלכל אסלמה אללה רבנא בין ידינא
(לז) עדא בלד בני עמון פאנך לם תקרבה פג̇מיע שאטי ואדי יבק וקרי אלג̇בל וסאיר מא נהאנא ענה אללה רבנא
<h3>פרק ג</h3>
(א) ת̇ם ולינא פצעדנא טריק אלבת̇ניה פכ̇רג̇ עוג מלך אלבת̇ניה תלקאנא הו וג̇מיע קומה ללחרב אלי אד̇רעאת
(ב) פקאל אללה לי לא תכ̇פה פאני קד אסלמתה פי ידך וג̇מיע קומה ובלדה פאצנע בה כמא צנעת בסיחון מלך אלאמורי אלמקים בחשבון
(ג) פאסלם אללה רבנא פי ידנא איצ̇א עוג מלך אלבת̇ניה וקומה פקתלנאהם חתי לם נבק מנהם שרידא
(ד) ופתחנא ג̇מיע קראה פי ד̇לך אלוקת ולם תבק קריה לם נאכ̇ד̇הא מנהם מן ד̇לך סתין קריה עלי כ̇ט אלמוג̇ב ממלכה עוג פי אלבת̇ניה
(ה) כל הד̇ה קרי חצינה בסור שאמך̇ ומצארע ונג̇ור סוי קרי אלרבץ̇ פאנהא כת̇ירה ג̇דא
(ו) וכמא צנענא בסיחון מלך חשבון כד̇אך אתלפנא מן כל קריה אלרהט ואלנסא ואלאטפאל
(ז) וכל בהימה וסלב אלקרי גנמנאהא
(ח) פחצל לנא פי ד̇לך אלוקת בלד מלכי אלאמוריין אללד̇ין פי חד̇א ג̇אנב אלארדן מן ואדי ארנון אלי ג̇בל חרמון
(ט) אלד̇י יסמונה אלצידאניון שריון ואלאמוריון שניר
(י) וג̇מיע קרי אלסהל ואלג̇רש ואלבת̇ניה אלי סלכה ואד̇רעאת הי איצ̇א ממלכה עוג פי אלבתניה
(יא) לאנה בקי מן באקיה אלג̇באברה הוד̇א לה סריד מן חדיד פי אלראביה אלתי לבני עמאן טולה תסעה ד̇רע וערצ̇ה ארבעה ד̇רע בד̇ראע אלמלך
(יב) והד̇א אלבלד אלד̇י חזנאה פי ד̇לך אלוקת פמן ערער אלתי עלי ואדי ארנון ונצף ג̇בל אלג̇רש וקראה דפעת ד̇לך אלי אלראובניין ואלגדיין
(יג) ובאקי ג̇רש וג̇מיע אלבת̇ניה ממלכה עוג דפעתה אלי נצף סבט אלמנשה וג̇מיע כ̇ט אלמוג̇ב ואלבת̇ניה יסמיאן בלד אלשג̇עא
(יד) ויאיר אבן מנשה אכ̇ד̇ ג̇מיע אלמוג̇ב אלי חד אלג̇שוריין ואלמעכתיין פסמאהא באסמה סואד יאיר אלי יומנא הד̇א
(טו) ולמכיר דפעת אלג̇רש
(טז) ודפעת אלי אלראובניין ואלגדיין מן אלג̇רש אלי ואדי ארנון ווסט אלואדי וחדה אלי ואדי יבק תכ̇ם בני עמאן
(יז) ואלגור ואלארדן וחדה מן ג̇ינסר אלי בחר אלגור ואלבחירה אלמיתה ומצב אלקלעה שרקיא
(יח) פאמרת האולי מנכם פי ד̇לך אלוקת קאילא אד̇ אללה רבכם קד אעטאכם הד̇א אלבלד פחזתמוה פאעברו מג̇רדין בין ידי אכ̇ותכם בני אסראיל כל ד̇וי חיל
(יט) עדא נסאכם ואטפאלכם ומאשיתכם פאני עאלם אן לכם מאשיה כת̇ירה פליקימו פי קראכם אלתי אעטיתכם
(כ) אלי אן יקר אללה אכ̇ותכם מת̇לכם פיחוזו הם איצ̇א אלבלד אלד̇י אללה רבכם מעטיהם פי ד̇אך ג̇אנב אלארדן פתרג̇עו כל אמר אלי חוזה אלד̇י אעטיתכם
(כא) ואמרת יהושע פי ד̇לך אלוקת וקלת לה עינאך קד ראת ג̇מיע מא צנע אללה בהד̇ין אלמלכין כד̇אך יצנע אללה בג̇מיע אלממאלך אלתי אנת ג̇איז אליהא
(כב) פלא תכ̇אפוהם אן אללה רבכם מחארב ענכם
(כג) ת̇ם תחננת בין ידי אללה פי ד̇לך אלוקת קאילא
(כד) אללהם יא רב אנת אבתדית אן תרי עבדך עט̇מתך וקדרתך אלשדידה לאן אי אלאה פי אלסמא ופי אלארץ̇ יצנע כצנאיעך וג̇בארותך
(כה) אסאלך אן אג̇וז ואנט̇ר אלי ד̇לך אלבלד אלד̇י פי ד̇אך ג̇אנב אלארדן וד̇לך אלג̇בל אלג̇יד ואללבנאן
(כו) פוג̇ד אללה עלי בסבבכם ולם יסמע לי בל קאל לי חסבך ולא תזד פי מסאלתי פי הד̇א אלבאב
(כז) לכן אצעד אלי ראס אלקלעה וארפע עיניך אלי אלגרב ואלשמאל ואלג̇נוב ואלשרק ואנט̇רהא בעיניך פאנך לא תג̇וז הד̇א אלארדן
(כח) ומר יהושע ושדדה ואידה פאנה יעבר בין ידי האולי אלקום וינחלהם אלבלד אלד̇י תראה
(כט) ת̇ם ג̇לסנא פי אלואדי ממא ילי בית פעור
<h3>פרק ד</h3>
(א) ואלאן יא אסראיל אסמע אלרסום ואלאחכאם אלתי אנא מעלמכם לתעמלו בהא לכי תחיו ותדכ̇לו ותחוזו אלבלד אלד̇י אללה אלאה אבאיכם מעטיכם
(ב) לא תזידו שיא עלי מא אמרכם בה ולא תנקצו מנה ואחפט̇ו וצאיא אללה רבכם אלתי אנא אמרכם בהא
(ג) עיונכם ראת ג̇מיע מא צנע אללה בפעור אלצנם אן כל רג̇ל אתבעה אנפד̇ה אללה רבכם מן בינכם
(ד) ואנתם אללאזמון טאעה אללה רבכם כלכם אחיא אליום
(ה) אנט̇רו קד עלמתכם רסומא ואחכאמא כמא אמרני אללה רבי לתצנעוהא פי אלבלד אלד̇י אנתם צאירון אליה לתחוזוה
(ו) פאחפט̇והא ואעמלו בהא פאנהא חכמתכם ופהמכם בחצ̇רה אלאמם אד̇א הם סמעו הד̇ה אלרסום יקולו יקינא אן הד̇א אלקביל אלכביר שעב חכים פהים
(ז) לאן אית אמה כבירה להא אלאה קריב אליהא כאלאלאה רבנא מנא מתי מא דעונאה
(ח) ואית אמה כבירה להא רסום ואחכאם עאדלה כג̇מיע הד̇ה אלתוריה אלתי אנא תאליהא עליכם אליום
(ט) וכ̇אצה אחתרס ואחפט̇ נפסך ג̇דא כילא תנסא אלכלאם אלד̇י ראתה עינאך ויזול מן קלבך טול איאם חיאתך בל ערפה לאבנך ואבן אבנך
(י) פי יום וקפת בין ידי אללה רבך ענד חרב חין קאל אללה לי אג̇מע לי אלקום חתי אסמעהם כלאמי לכי יתעלמו אן יכ̇אפוני טול אלאיאם אלתי הם מקימון עלי אלארץ̇ ויעלמו בניהם
(יא) פתקדמתם ווקפתם אספאל אלג̇בל ואלג̇בל משתעל באלנאר אלי כבד אלסמא יחיט בה סואד אלגמאם ואלצ̇באב
(יב) פכלמכם אללה מן לדן אלנאר פכנתם סאמעין אלכלאם ושבהא לא תרון סוי אלצות פקט
(יג) ואכ̇ברכם בעהדה אלד̇י אמרכם אן תעמלו בה והי אלעשר כלמאת וכתבהא עלי לוחי אלחג̇ארה
(יד) ואמרני אללה פי ד̇לך אלוקת באן אעלמכם רסומא ואחכאמא תעמלוא בהא פי אלבלד אלד̇י אנתם צאירון אליה לתחוזוה
(טו) פאחד̇רו ג̇דא עלי נפוסכם פאנכם לם תרו שבהא פי יום כ̇אטבכם אללה פי חרב מן וסט אלנאר
(טז) לילא תפסדון פתצנעון לכם פסלא עלי שכל כל שכ̇ץ מן ד̇כר או אנתי
(יז) או שכל מן בהאים אלארץ̇ או שכל מן אלטאיר ד̇י אלג̇נאח אלד̇י יטיר פי אלסמא
(יח) או שכל ממא ידב עלי אלארץ̇ או שכל מן אלסמך אלד̇י פי אלמא תחת אלארץ̇
(יט) כילא תרפע עיניך אלי אלסמא פתנט̇ר אלשמס ואלקמר ואלכואכב וג̇מיע נג̇ום אלסמא פתזול ותסג̇ד להא ותעבדהא אלתי בת̇ נורהא אללה רבך לג̇מיע אלשעוב אלד̇ין תחת ג̇מיע אלסמא
(כ) ואנתם אצטפאכם אללה ואכ̇רג̇כם מן שביה בכור אלחדיד מן מצר לתכונו לה שעב צפוה כהד̇א אליום
(כא) ואד̇ קד וג̇ד אללה עלי בסבבכם וקסם לילא אעבר אלארדן ולא אדכ̇ל אלבלד אלג̇יד אלד̇י מעטיך אללה רבך נחלה
(כב) ואנא מאית פי הד̇א אלבלד לא אעבר אלארדן ואנתם עאברוה פתחוזון ד̇לך אלבלד אלג̇יד
(כג) פאחד̇רו אן תנסו עהד אללה רבכם אלד̇י עהדה מעכם פתצנעו לכם פסלא שבה כל מא נהאך ענה אללה רבך
(כד) לאן עקאב אללה רבך נאר אכלה הו אלטאיק אלמעאקב
(כה) ואד̇א אולדתם בנין ובני בנין ועתקתם פי אלבלד פאפסדתם באן עמלתם פסלא מן כל שבה ופעלתם אלשר בין אללה רבכם ואסכ̇טתמוה
(כו) קד אשהדת עליכם מן אליום אלסמא ואלארץ̇ אנכם סתבידון סריעא מן אלבלד אלד̇י אנתם עאברון אלארדן אליה לתחוזוה ולא תטול מדתכם פיה בל אנפאד̇א תנפד̇ון
(כז) ויבדדכם אללה פי מא בין אלאמאם ותבקון רהט ד̇ו אחצא פימא בין אלאמם אלד̇ין יסוקכם אללה אלי ת̇ם
(כח) ותכ̇דמון ת̇ם אלהה מן צנעה אידי אלנאס מן חג̇ר וכ̇שב מא לא תבצר ולא תסמע ולא תאכל ולא תשתם
(כט) פאטלבו מן ת̇ם אללה רבכם תג̇דוה ואלתמסה מכ̇לצא בכל קלבך ונפסך
(ל) ואד̇א צ̇אק בך ונאלך ג̇מיע הד̇ה אלאמור פי אכ̇ר תלך אלאיאם תב אלי אללה רבך ואקבל אמורה
(לא) לאן אללה רבך טאיק רחים לא יכ̇ליך ולא יהלכך ולא ינסא עהד אבאיך אלד̇י קסם בה להם
(לב) ואלאן פסל ען אלאיאם אלאואיל אלתי סלפת מן קבלך מן יום כ̇לק אללה אדם עלי אלארץ̇ ומן טרף אלסמא אלי טרפה הל כאן קט מת̇ל הד̇א אלאמר אלעטיים או סמע מת̇לה
(לג) והל סמעת אמה צות אללה מכלמהא מן דאכיל אלנאר כמא סמעת אנת פעאשת
(לד) או רפע אללה עלמא באן טיהר פתכ̇לץ לה אמה מן בין אכ̇רי באעלאם ואיאת ובראהין ומלחמה ויד שדידה וד̇ראע ממדודה ומכ̇אוף כבירה כמא צנע לכם אללה רבכם במצר בחצ̇רתכם
(לה) פאנת יג̇ב עליך אן תעלם אן אללה הו אלאה לא גירה ולא סואה
(לו) ומן אלסמא אסמעך צותה ליודבך ועלי אלארץ̇ אוראך נארה אלעט̇ימה וסמעת כלאמה מן דאכ̇ל אלנאר
(לז) וד̇לך בעד מא אחב אבאך ואכ̇תאר נסלהם מן בעדהם ואכ̇רג̇ך ברצ̇איה בקולה אלעט̇ימה מן מצר
(לח) ליקרץ̇ אממא אכבר ואעט̇ם מנך מן בין ידיך וידכ̇לך ויעטיך בלדהם נחלה כמא תרי אליום
(לט) פאעלם ד̇לך וארדדה פי קלבך אן אללה הו אלאלאה פי אלסמאואת אלעליא ואלארץ̇ אלספלי לא סואה
(מ) ואחפט̇ רסומה ווצאיאה אלתי אמרך בהא אליום לכי יכ̇אר לך ולבניך מן בעדך ותטול מדתך פי אלבלד אלד̇י אללה רבך מעטיך טול אלזמאן
(מא) חיניד̇ אפרד מוסי ת̇לאת̇ קרי פי ג̇אנב אלארדן אלשרקי
(מב) ליהרב אליהא כל קאתל יקתל צאחבה בגיר קצד והו גיר שאני לה מן אמס ומא קבלה פיהרב אלי ואחדה מנהא פיחיא
(מג) פבצר פי אלסהל מן אלבריה מן בלד ראבן וראמות פי אלג̇רש מן בלד גד וגולן אלבת̇ניה מן בלד מנשה
(מד) והד̇ה אלשריעה אלתי תלאהא מוסי עלי בני אסראיל
(מה) והד̇ה אלשואהד ואלרסום ואלאחכאם אלתי אמר בהא מוסי בני אסראיל אלכ̇ארג̇ין מן מצר
(מו) פי ד̇אך ג̇אנב אלארדן פי אלואדי ממא ילי בית פעור פי בלד סיחון מלך אלאמוריין אלמקים פי חשבון אלד̇י קתלה מוסי ובנו אסראיל פי כ̇רוג̇הם מן מצר
(מז) פחאזו בלדה ובלד עוג מלך אלבת̇ניה והמא מלכא אמוריין אללד̇ין פי ג̇אנב אלארדן אלשרקי
(מח) מן ערוער אלתי עלי שאטי ואדי ארנון ואלי ג̇בל שיאון הו חרמון
(מט) וג̇מיע אלגור ג̇אנב אלארדן אלשרקי אלי בחירה טבריה תחת מצב אלקלעה
<h3>פרק ה</h3>
(א) ת̇ם דעא מוסי בג̇מיע אלאסראיל פקאל להם אסמעו אלרסום ואלאחכאם אלתי אנא אמרכם אליום פתעלמוהא ואחפט̇והא ואעמלו בהא
(ב) אן אללה רבנא עהד מענא עהדא פי חרב
(ג) וליס מע אבאינא פקט עהד אללה ד̇לך אלעהד אלא מענא איצ̇א ונחן ההנא אליום כלנא אחיא
(ד) וד̇לך אן שאפהא כלמכם אללה פי חרב מן וסט אלנאר
(ה) ואנא קאים בין נור אללה ובניכם פי ד̇לך אלוקת אכ̇ברכם בכלאמה לאנכם כ̇פתם אלנאר ולם תצעדו אלג̇בל פקאל לכם
(ו) אנא אללה רבך אלד̇י אכ̇רג̇תך מן בלד מצר מן בית אלעבודיה
(ז) לא יכון לך אלאה אכ̇ר מן דוני
(ח) ולא תצנע לך פסלא ולא כל שבה ממא פי אלסמא אלתי פוקך וממא פי אלארץ̇ אלתי תחתך וממא פי אלמא אלד̇י תחת אלארץ̇
(ט) לא תסג̇ד להא ולא תעבדהא לאני אללה רבך אלטאיק אלמעאקב מטאלב בדינוב אלאבא מע אלבנין ואלת̇ואלת̇ ואלרבאוע מן שאניי
(י) מג̇אזי באלאחסאן אלופא מן מחביי וחאפט̇י וצאיאי
(יא) לא תחלף באסם אללה רבך זורא לאן אללה לא יברי מן יחלף באסמה זורא
(יב) ואחפט̇ יום אלסבת וקדסה כמא אמרך אללה רבך
(יג) סתה איאם תעמל ותצנע ג̇מיע צנאיעך
(יד) ואליום אלסאבע סבת ללה רבך לא תעמל שיא מן אלצנאיע אנת ואבנך ואבנתך ועבדך ואמתך ות̇ורך וחמארך וסאיר בהאימך וצ̇יפך אלד̇י פי מחאלך לכי יסתריח עבדך ואמתך מת̇לך
(טו) ואד̇כר אנך כנת עבדא פי בלד מצר פאכ̇רג̇ך אללה רבך מן ת̇ם ביד שדידה וד̇ראע ממדודה ולד̇לך אמרך באן תקים פי יום אלסבת
(טז) אכרם אבאך ואמך כמא אמרך אללה רבך לכי תטול איאמך ויכ̇אר לך פי אלבלד אלד̇י אללה רבך מעטיך
(יז) לא תקתל אלנפס ולא תזן ולא תסרק ולא תשהד עלי צאחבך שהאדה זור
(יח) ולא תתמן זוג̇ה צאחבך ולא תשתה מנזלה וצ̇יעתה ועבדה ואמתה ות̇ורה וחמארה וסאיר מא לה
(יט) הד̇ה אלכלמאת כלם אללה בהא ג̇מיע ג̇וקכם פי אלג̇בל מן לדן אלנאר ואלגמאם ואלצ̇באב בצות עט̇ים גיר מעאוד וכתבהא עלי לוחי אלג̇והר ודפעהמא אלי
(כ) פלמא סמעתם אלצות מן לדן ט̇לאם אלג̇ם ואלג̇בל משתעל באלנאר תקדם אלי ריסא אסבאטכם ומשאיכ̇כם
(כא) פקלתם הוד̇א קד אוראנא אללה רבנא כרמה ועט̇מתה וסמענא צותה מן דאכ̇ל אלנאר ועלמנא אליום אנה יג̇וז אן יכלם אללה אנסאנא פיחיא
(כב) ואלאן פלא נהלך ולא תאכלנא הד̇ה אלנאר אלעט̇ימה פאנא אן עאודנא אסתמאע כלאם אללה רבנא איצ̇א מתנא
(כג) לאנה אי בשרי סמע צות אללה אלחי מכ̇אטבה מן אלנאר מת̇לנא פעאש
(כד) תקדם אנת ואסמע ג̇מיע מא יקולה אללא רבנא ואנת תכלמנא בג̇מיע מא יכלמך בה אללה רבנא ונסמע ונעמל בה
(כה) פסמע אללה כלאמכם אד̇ כלמתמוני וקאל לי קד סמעת כלאם האולי אלקום אד̇ כלמוך וקד אחסנו פי ג̇מיע מא קאלו
(כו) פליתמנו אן יבקא להם הד̇א אלקלב אן יכ̇אפוני ויחפט̇ וצאיאי טול אלזמאן לכי יכ̇אר להם ולבניהם אלי אלדהר
(כז) אמץ̇ פקל להם ארג̇עו אלי אכ̇ביתכם
(כח) ואנת פקם ההנא בין ידי חתי אכלמך בג̇מיע אלוצאיא ואלשראיע ואלאחכאם אלתי תעלמהם יצנעונהא פי אלבלד אלד̇י אנא מעטיהם יחזונה
(כט) פאחפט̇ו ואעמלו כמא אמרכם אללה רבכם ולא תזולו ימנה ולא יסרה
(ל) בל פי ג̇מיע אלטריק אלתי אמרכם אללה רבכם תסירון לכי תחיו ויכ̇אר לכם ותטול מדתכם פי אלבלד אלד̇י תחוזונה
<h3>פרק ו</h3>
(א) והד̇ה אלוצאיא ואלרסום ואלאחכאם אלתי אמרני אללה רבכם אן אעלמכמוהא תצנעוהא פי אלבלד אלדיי אנתם צאירון אליה לתחוזוה
(ב) לכי תכ̇אף אללה רבך ותחפט̇ ג̇מיע רסומה ווצאיאה אלתי אנא אמרך בהא אנת ואבנך ואבן אבנך טול איאם חיאתך ולכי תטול מדתך
(ג) פאסמע ד̇לך יא אסראיל ואחפט̇ה ואעמל בה לכי יכ̇אר לך ולכי תכת̇ר ג̇דא כמא ועדך אללה אלאה אבאיך פי בלד יפיץ̇ לבנא ועסלא
(ד) אעלם אלאסראיל אן אללה רבנא אללה אלואחד
(ה) ואחבב אללה רבך מכ̇לצא בכל קלבך ונפסך וג̇דך
(ו) ולתכן הד̇ה אלכלמאת אלתי אנא אמרך בהא אליום פי נפסך
(ז) ואחכהא לבניך ואדרסהא פי חאל ג̇לוסך פי מנזלך ומסירך פי טריקך וענד ניאמך וקיאמך
(ח) ואעקדהא עלאמה עלי ידיך ותכון מנשורה בין עיניך
(ט) ואכתבהא עלי כ̇דוד פתוח מנזלך ואבואבך
(י) ויכון אד̇א אדכ̇לך אללה רבך אלי אלבלד אלד̇י קסם לאבאיך לאברהים ואסחק ויעקוב אן יעטיכה תלך קרי עט̇ימה ג̇יאד לם תבנהא
(יא) וביות ממלוה כל כ̇יר לם תמלאהא וצהאריג̇ מנקורה לם תנקרהא וכרום וזיאתין לם תגרסהא פאכלת ושבעת
(יב) פאחד̇ר לך אן תנסא אללה רבך אלד̇י אכ̇רג̇ך מן בלד מצר מן בית אלעבודיה
(יג) בל כ̇ף אללה רבך ואעבדה ואחלף באסמה בארא
(יד) לא תתבע מעבודאת אכ̇ר מן מעבודאת אלאמם אלד̇ין חואליכם
(טו) לאן אללה רבך טאיק מעאקב פי מא בינכם לילא ישתד גצ̇בה עליף פינפד̇ך ען וג̇ה אלארץ̇
(טז) ולא תג̇רבו אללה רבכם כמא ג̇רבתמוה פי ד̇את אלמחנה
(יז) בל אחפט̇ו חפט̇א וצאיא אללה רבכם ושואהדה ורסומה אלתי אמרך בהא
(יח) ואצנע אלמסתקים ואלכ̇יר בין ידיה לכי יכ̇אר לך פתדכ̇ל ותחוז אלבלד אלג̇יד אלד̇י קסם אללה לאבאיך
(יט) וידפע אללה ג̇מיע אעדאיך בין ידיך כמא ועדך
(כ) ואן סאלך אבנך גדא קאילא מא סבב אלשואהד ואלרסום ואלאחכאם אלתי אמרכם אללה רבנא בהא
(כא) פקל לה אנא כנא עבידא לפרעון במצר פאכ̇רג̇נא אללה מנהא ביד שדידה
(כב) ואחל איאת ובראהין עט̇ימה צ̇ארה במצר פי פרעון וג̇מיע אלה בחצ̇רתנא
(כג) ואכ̇רג̇נא מן ת̇ם לכי ידכ̇לנא ויעטינא אלבלד אלד̇י קסם עליה לאבאינא
(כד) פאמרנא אללה באן נצנע הד̇ה אלרסום ונכ̇אף אללה רבנא לכי יכ̇אר לנא טול אלזמאן ונחיא כיומנא הד̇א
(כה) וחסנאת תכון לנא אד̇א חפט̇נא ועמלנא ג̇מיע הד̇ה אלשריעה בין ידי אללה רבנא כמא אמרנא
<h3>פרק ז</h3>
(א) אד̇א אדכ̇לך אללה רבך אלי אלבלד אלד̇י אנת דאכ̇ל אליה לתחוזה פיטחטח אממא כת̇ירה מן בין ידיך אלחתיין ואלגרגשיין ואלאמוריין ואלכנעאניין ואלפרזיין ואלחויין ואליבוסיין סבעה אמם אכת̇ר ואעט̇ם מנך
(ב) פסלמהם אללה רבך בין ידיך פאקתלהם ואתלפהם ולא תעאהד מעהם עהדא ולא תרף עליהם
(ג) ולא תצאהרהם פתעטי אבנתך לאבנה ולא תאכ̇ד̇ אבנתה לאבנך
(ד) פאנהם יזילון אבנך מן עבאדתי פיעבדון אלהא אכ̇ר פישתד גציב אללה עליך וינפדיך סריעא
(ה) בל כד̇א פאצנעו בהם מד̇אבחהם פאנקצ̇ו ודכאכהם פכסרו וסואריהם תג̇דעו ופסולהם פאחרקוהא באלנאר
(ו) לאנך שעב מקדס ללה רבך ובך אכ̇תאר אללה אן תכון לה אמה כאצה מן ג̇מיע אלאמם אלתי עלי וג̇ה אלארץ̇
(ז) וליס מן כת̇רתכם מן ג̇מיע אלאמם אצטפאכם אללה ואכ̇תארכם בל אנתם אקל מנהם מג̇מועין
(ח) לכן מן מחבה אללה לכם ומן חפט̇ה אלימין אלתי קסם בהא לאבאיכם אכ̇רג̇כם אללה ביד שדידה ופדאך מן בית אלעבודיה מן יד פרעון מלך מצר
(ט) פאעלם אן אללה רבך הו אללה אלטאיק אלאמין חאפט̇ אלעהד ואלאחסאן למחביה וחאפט̇י וצאיאה לאלף ג̇יל
(י) ומכאפי שאניה בחצ̇רתה לאנפאד̇ה ולא יוכ̇ר לה שיא בל בחצ̇רתה יכאפיה
(יא) ואחפט̇ אלוצאיא ואלרסום ואלאחכאם אלתי אמרך בהא אליום ואעמל בהא
(יב) פיכון ג̇זא מא תסמעון הד̇ה אלאחכאם ותחפט̇והא ותעמלו בהא אן יחפט̇ אללה רבך לך אלעהד ואלפצ̇ל אללד̇ין קסם בהמא לאבאיך
(יג) פיחבבך ויבארך פיך ויכת̇רך ויבארך פי ת̇מרך ות̇מר ארצ̇ך ברך ועצירך ודהנך ונתאג̇ בקרך וג̇פראת גנמך פי אלבלד אלד̇י קסם אללה לאבאיכם אן יעטיכה
(יד) ותכון מבארכא מן ג̇מיע אלאמם ולא יבקא פיך עאקר ולא עאקרה ולא פי בהאימך
(טו) ויזיל אללה מנך כל מרץ̇ וג̇מיע אדוא מצר אלרדיה אלתי תערפהא לא יחל בך שיא מנהא בל יחלהא בשאניך
(טז) פתפני ג̇מיע אלשעוב אלתי יעטיכהם אללה רבך ולא תשפק עינך עליהם ולא תעבד מעבודתהם פיכונו לך והקא
(יז) פאן קלת פי נפסך הד̇ה אלאמם אכת̇ר מני פכיף אטיק אן אקרצ̇הם
(יח) לא תכ̇פהם בל אד̇כר מא צנע אללה רבך בפרעון וסאיר אלמצריין
(יט) אלאעלאם אלעט̇ימה אלתי ראתהא עינאך ואלאיאת ואלבראהין ואליד אלשדידה ואלד̇ראע אלממדודה כמא אכ̇רג̇ך אללה רבך כד̇אך יצנע בג̇מיע אלאמם אלתי תכ̇אפהם
(כ) ויבעת̇ באלעאהה פיהם חתי יביד אלבאקיון ואלמנסתרון מן בין ידיך
(כא) פלא תרהבהם לאן נור אללה רבך פי מא בינך אלטאיק אלעט̇ים אלמכ̇יף
(כב) והו יטחטח אולאיך אלאמם מן בין ידיך קלילא קלילא אד̇ לא יג̇וז אן תפניהם סריעא כילא יכת̇ר עליך וחש אלצחרא
(כג) פאד̇א אסלמהם אללה רבך בידך ואהאמהם אהאמה כבירה אלי אנפאד̇הם
(כד) ואסלם מלוכהם פי ידך פאבד אסמאהם מן תחת אלסמא פאן אנסאנא לא יקף בין ידיך אלי אן תנפד̇הם
(כה) ואחרקו פסול מעבודאתהם באלנאר ולא תתמן שיא מן אלפצ̇ה ואלד̇הב אלתי עליהם פתאכ̇ד̇ה לך כילא תוהק בה פאנה כריהה אללה
(כו) ולא תדכ̇ל מא יכרהה אללה אלי ביתך ותכון מתלופא מת̇לה בל רג̇סה תרג̇יסא ואכרהה כריהה אד̇ הו מתלוף
<h3>פרק ח</h3>
(א) וג̇מיע אלוצאיא אלתי אמרך בהא אליום אחפט̇והא ואעמלו בהא לכי תחיו ותכת̇רו ותדכ̇לו ותחוזו אלבלד אלד̇י קסם אללה לאבאיכם
(ב) ואד̇כר ג̇מיע אלטריק אלד̇י סירך רבך פי אלבר הד̇ה ארבעין סנה ליתעבך וימתחנך ויט̇הר ללנאס מא פי קלבך אתחפט̇ וצאיאה אם לא
(ג) ואתעבך ואג̇אעך פאטעמך אלמן אלד̇י לם תערפה ולם יערפה אבאוך לכי יערפך אנה ליס עלי אלכ̇כז וחדה יחיא אלאנסאן בל עלי ג̇מיע קול אללה יעיש
(ד) ות̇יאבך לם תבל ורג̇לך לם תחף פי הד̇ה אלארבעין אלסנה
(ה) פאעלם פי נפסך אנה כמא יודב אלמר ולדה אללה רבך מודבך
(ו) פאחפט̇ וצאיאה וסר פי טרקה וכ̇פה
(ז) פאן אללה רבך מדכ̇לך אלי בלד ג̇יד בלד אודיה מא ועיון וגמר תפג̇ר פי בקאעה וג̇באלה
(ח) בלד חנטה ושעיר וג̇פן ותין ורמאן בלד זיתון זית ועסל
(ט) בלד לא תאכל פיה טעאמך בתקדיר ולא יעוזך פיה שיא בלד מן חג̇ארתה אלחדיד ומן ג̇באלה תקטע אלנחאס
(י) פאד̇א אכלת ושבעת פבארך אללה רבך עלי אלבלד אלג̇יד אלד̇י אעטאך
(יא) ואחד̇ר אן תנסא אללה רבך פלא תחפט̇ וצאיאה ואחכאמה ורסומה אלתי אמרך בהא אליום
(יב) כילא תאכל ותשבע ותבני ביותא חסאנא פתסכנהא
(יג) ובקרך וגנמך יכת̇רון ופצ̇ה וד̇הב יכת̇ר לך וג̇מיע מא לך יכת̇ר
(יד) פירתפע קלבך פתנסא אללה רבך אלד̇י אכ̇רג̇ך מן בלד מצר מן בית אלעבודיה
(טו) אלמסלכך פי אלבר אלכביר אלמכ̇יף חיתי אלחיאת אלמחרקה ואלעקארב ועטש חיתי ליס מא אלמכ̇רג̇ לך מאא מן אלצואן אלצלד
(טז) אלמטעמך אלמן פי אלבר מא לם יערף אבאוך ליעד̇בך וימתחנך ויעוצ̇ך כ̇ירא פי אכ̇רתך
(יז) ולא תקל פי נפסך אן קותי ועט̇ם קדרתי אכתסבת לי הד̇א אליסאר
(יח) בל אד̇כר אללה רבך פאנה אלמעטיך קוה תכתסב בהא אליסאר לכי יפי בעהדהא אלד̇י קסם לאבאיך כיומנא הד̇א
(יט) פאן נסית אללה רבך ומצ̇ית פעבדת מעבודאת אכ̇ר וסג̇דת להא פקד ערפתכם מן אליום אנכם תבידון
(כ) כאלאמם אלד̇ין אללה מבידהם מן בין ידיכם כד̇לך תובדון אד̇ לא תקבלו אמר אללה רבכם
<h3>פרק ט</h3>
(א) ואעלם יא אסראיל אנך ג̇איז פי הד̇ה אלמדה אלארדן לתדכ̇ל ותחוז אממא אכת̇ר ואעט̇ם מנך פי קרי כבירה וחצינה תדאני אלסמא
(ב) קום כביר רפיע בנו אלג̇באברה כמא עלמת וסמעת מן ד̇א יקום בין ידי אלג̇באברה
(ג) פאעלם מן אליום אן אללה רבך נורה ג̇איז בין ידיך כנאר אכלה הו ינפד̇הם והו יהזמהם בין ידיך פתקרצ̇הם ותבידהם סריעא כמא ועדך אללה
(ד) ולא תקל פי נפסך אד̇א דפעהם אללה מן בין ידיך אנה בצלאחי אדכ̇לני אללה אחוז הד̇א אלבלד ובט̇לם תלך אלאמם אללה קארצ̇הם מן בין ידיך
(ה) בל ליס בצלאחך ובאסתקאמה קלבך פקט אנת סאיר לתחוז בלדהם לכן מע ט̇לם אואליך אלאמם אללה רבך קארצ̇הם מן בין ידיך ולכי יפי באלקול אלד̇י קאל לאברהים ואסחק ויעקוב
(ו) פתיקן אנך ליס בצלאחך אללה רבך מעטיך הד̇א אלבלד לתחוזה אד̇ אנת שעב צעב אלרקאב
(ז) פאד̇כר ולא תנסי מא אסכ̇טת אללה רבך פי אלבר וד̇לך מן אליום כ̇רג̇ת מן מצר ואלי אן ג̇יתם אלי הד̇א אלבלד לם תזאלו מכ̇אלפין אללה
(ח) ופי חרב אסכ̇טתם אללה פגצ̇ב עליכם וכאד אן ינפד̇כם
(ט) חין צעדת אלי אלג̇בל לאכ̇ד̇ לוחי אלג̇והר לוחי אלשהאדה אלתי עהדהא אללה מעכם פאקמת פיה ארבעין יומא וארבעין לילה לם אכל טעאמא ולם אשרב מאא
(י) ודפע אללה לי לוחי אלג̇והר אלמכתובין בקדרה אללה ועליהמא מת̇ל ג̇מיע אלכלמאת אלתי כלמכם אללה בהא פי אלג̇בל מן וסט אלנאר פי יום אלג̇וק
(יא) וכאן ד̇לך בעד ארבעין יומא וארבעין לילה דפעהמא אלי
(יב) וקאל לי קם אנחדר סריעא מן ההנא לאן קד אפסדו קומך אלד̇ין אכ̇רג̇תהם מן בלד מצר וזאלו סריעא מן אלטריק אלד̇י אמרתהם וצנעו להם מסבוכא
(יג) ת̇ם קאל אללה לי עלמת האולי אלקום אנהם צעאב אלרקאב
(יד) ואן כפפת ען אלתשפע אפניחם פמחית אסמאהם מן תחת אלסמא וג̇עלת מנך אמה עאט̇מה ואכת̇ר מנהם
(טו) פולית ונזלת מן אלג̇בל והו משתעל באלנאר ולוחא אלשהאדה עלי ידי
(טז) פנט̇רת פאד̇א בכם קד אכ̇טאתם ללה רבכם ואתכ̇ד̇תם עג̇לא מסבוכא וזלתם סריעא מן אלטריק אלד̇י אמרתכם
(יז) פצ̇בטת באללוחין וטרחתהמא ען ידי וכסרתהמא בחצ̇רתכם
(יח) ושפעת בין ידי אללה כאלמרה אלאולה ארבעין יומא וארבעין לילה לם אכל טעמא ולם אשרב מאא בסבב כ̇טיתכם אלתי אכ̇טאתם וצנעתם אלשר בין ידי אללה ואסכ̇טתמוה
(יט) לאן חד̇רת מן אלגצ̇ב ואלחמיה אלתי סכ̇ט אללה בהא עליכם לינפד̇כם פסמע אללה פי ד̇לך אלוקת
(כ) ועלי הרון וג̇ד אללה ג̇דא וכאד אן ינפד̇ה פאסתגפרת לה איצ̇א פי ד̇לך אלוקת
(כא) ואמא כ̇טיתכם והי אלעג̇ל אלד̇י אתכ̇ד̇תמוה פאני אכ̇ד̇תה פחרקתה באלנאר וברדתה באלמברד נעמא חתי דק כאלתראב פטרחת תראבה פי ואדי אלמא אלמנחדר מן אלג̇בל
(כב) ופי ד̇את אלאשתעאל וד̇את אלמחנה וקבור אלמשתהיין לם תזאלו מסכ̇טין אללה
(כג) ולמא בעת̇ אללה בבעצ̇כם מן רקים ברנע קאילא אצעדו ואנט̇רו אלארץ̇ אלד̇י אעטיכם כ̇אלפתמוה ולם תאמנו בה ולם תקבלו אמרה
(כד) באלג̇מלה לם תזאלו מכ̇אלפין אללה מן יום ערפתכם
(כה) פלמא שפעת בין ידי אללה תלך אלארבעין יומא ואלארבעין לילה אד̇ אראד אללה אן ינפד̇כם
(כו) פצלית בין ידי אללה וקלת אללהם יא רב לא תהלך קומך וצפותך אלד̇ין פככתהם בעט̇מתך ואכ̇רג̇תהם מן מצר ביד שדידה
(כז) אד̇כר אוליאך אברהים ואסחק ויעקוב ולא תנט̇ר אלי צעובה הד̇א אלקום וטלאחה וכ̇טיתה
(כח) כילא יקול אהל אלבלד אלד̇י אכ̇רג̇תנא מנה ממא לם יטק רבהם אן ידכ̇להם אלבלד אלד̇י ועדהם בה מן שנאתה להם אכ̇רג̇הם ליקתלהם פי אלבר
(כט) והם קומך וצפותך אלד̇ין אכ̇רג̇תהם בקותך אלעט̇ימה וד̇ראעך אלממדודה
<h3>פרק י</h3>
(א) פי ד̇לך אלוקת קאל אללה לי אנחת לך לוחי אלג̇והר כאלאולין ואצעד בהמא אלי אלג̇בל וקד צנעת צנדוקא מן כ̇שב
(ב) חתי אכתב עליהמא אלכלמאת אלתי כאנת עלי אללוחין אלאולין אללד̇ין כסרתהמא וצירהמא פי אלצנדוק
(ג) פצנעת צנדוקא מן כ̇שב אלסנט ונחת לוחי אלג̇והר כאלאולין וצעדת אלי אלג̇בל והמא פי ידי
(ד) פכתב עליהמא כאלכתאב אלאול אלעשר אלכלמאת אלתי כלמכם אללה בהא פי אלג̇בל מן וסט אלנאר פי יום אלג̇וק ודפעהמא אלי
(ה) ת̇ם ולית פנזלת מן אלג̇בל וצירת אללוחין פי אלצנדוק אלד̇י צנעתה פבקיא ת̇ם כמא אמרני אללה
(ו) ולמא שפעני פי הרון אקאם אלי אן רחל בנו אסראיל מן בארות בני יעקן אלי מוסרה ת̇ם מאת הרון ודפן ת̇ם ואם אלעזר אבנה מכאנה
(ז) ורחלו מן ת̇ם אלי גדגד ומנהא אלי יטבת ארץ̇ ד̇את אודיה מא
(ח) פי ד̇לך אלוקת אפרז אללה סבט לוי ליחמלו צנדוק עהד אללה ויקימון בין ידיה פיכ̇דמוה ויבארכו באסמה אלי יומנא הד̇א למא אסעפוני
(ט) ולד̇לך לם יכן לליואניין נציב ונחלה מע אכ̇ותהם בל הבאת אללה הי נציבהם כמא אמר בהא להם
(י) ואנא אקמת פי אלג̇בל מת̇ל אלמרה אלאולי ארבעין יומא וארבעין לילה פסמע אללה פי ד̇לך אלוקת איצ̇א ושא אלא יהלכך
(יא) וקאל אללה לי קם פאמץ̇ בין ידי אלקום פרחלהם חתי ימצ̇ון פירת̇ון אלבלד אלד̇י קסמת לאבאיהם אן אעטיהם
(יב) ואלאן יא אסראיל מא אללה רבך יטלב מנך אלא אן תכ̇אפה ותסיר פי טרקה ותחבה ותעבדה מכ̇לצא בכל קלבך וכל נפסך
(יג) ותחפט̇ וצאיאה ורסומה אלתי אמרך בהא אליום ליכ̇אר לך
(יד) והוד̇א ללה רבך אלסמאואת כלהא ואלארץ̇ וכל מא פיהא
(טו) לכנה אצטפא אבאך פאחבהם ואכ̇תאר בניהם מן בעדהם ואנתם הם מן בין אלאמם כמא תשאהדון
(טז) פאזילו גש קלובכם ורקאבכם לא תצעבוהא אבדא
(יז) לאן אללה רבכם הו רב אלארבאב וסיד אלאסיאד אלטאיק אלכביר אלג̇באר אלמכ̇יף אלד̇י לא יחאבי אלוג̇וה ולא יאכ̇ד̇ רשוה
(יח) צאנע חכם אליתים וארמלה ומחב אלגריב ירזק לה טעאמא וכסוה
(יט) ואחבו אלגריב פטאלמא כנתם גרבא פי בלד מצר
(כ) וכ̇ף אללה רבך ואעבדה ואלזמה ואחלף באסמה בארא
(כא) הו מדחתך והו אלאהך כמא צנע מעך תלך אלכבאיר ואלמהאיב אלתי ראתהא עינאך
(כב) פמנהא אן אבאך נזלו מצר בסבעין נפסא ואלאן פקד צירך אללה רבך ככואכב אלסמא כת̇רה
<h3>פרק יא</h3>
(א) פאחבב אללה רבך ואחפט̇ מא אסתחפט̇ך ורסומה ווצאיאה ואחכאמה טול אלזמאן
(ב) ואעלמו מן אליום אן ליס אלעמל עלי בניכם אלד̇ין לם יעלמו ולם ירו אדאב אללה רבכם ועט̇מתה וידה אלשדידה וד̇ראעה אלממדודה
(ג) ואיאתה ואעמאלה אלתי צנעהא פי וסט מצר בפרעון וג̇מיע קואדה וסאיר אהל בלדה
(ד) ומא צנע בג̇נד מצר וכ̇ילה ומראכבה אלד̇י אטאף מא בחר אלקלזם עלי וג̇וההם למא כלבוכם פאהלכהם אלי יומנא הד̇א
(ה) ומא צנע בכם פי אלבר אלי אן ג̇יתם אלי הד̇א אלמוצ̇ע
(ו) ומא צנע בדתן ואבירם בני אליאב אבן ראבן אד̇ פתחת אלארץ̇ פאהא פאבתלעתהם וביותהם ואכ̇ביתהם וג̇מיע אלאנאם אלד̇ין מעהם פי מא בין בני אסראיל
(ז) בל עיונכם ראת ג̇מיע צנע אללה אלעט̇ים אלד̇י צנעה
(ח) פאחפט̇ו ג̇מיע אלשריעה אלתי אמרכם בהא אליום לכי תשתדו ותדכ̇לו ותחוזו אלבלד אלד̇י צאירון אליה לתחוזוה
(ט) ולכי תטול מדתכם פיה כמא קסם אן יעטיה לאבאיכם ולנסלהם והו בלד יפיץ̇ לבנא ועסלא
(י) פאן אלבלד אלד̇י אנת צאיר אליה לתחוזוה ליס הו כבלד מצר אלד̇י כ̇רג̇ת מנה אלד̇י כנת תזרע זרעך פיה ותסקיה ברג̇לך כג̇נאן אלבקול
(יא) לכן אלארץ̇ אלתי אנתם ג̇איזון אליהא לתחוזוהא ארץ̇ ג̇באל ובקאע מן מטר אלסמא תשרב מאא
(יב) ארץ̇ אללה רבך מתעאהדהא ודאימא ענאיתה בהא מן אול אלסנה אלי אכ̇רהא
(יג) פאן סמעתם לוצאיא אלתי אמרתם בהא אליום לתחבו אללה רבכם ותעבדוה מכ̇לצין בכל קלבכם ובכל נפסכם
(יד) נזלת מטר בלדכם פי וקתה וסמיא ולקיסא ותג̇מע ברך ועצירך ודהנך
(טו) ואנבת עשבא פי צחראך לבהאימך פתאכל ותשבע
(טז) ואחד̇רו אן ינכ̇דע קלובכם פתולון ותעבדון מעבודאת אכ̇ר ותסג̇דון להא
(יז) פישתד גצ̇ב אללה עליכם ויחבס אלסמא פלא יכון מטר ואלארץ̇ לא תנבת אדאהא פתבידון בסרעה ען אלארץ̇ אלג̇ידה אלתי אללה מעטיכמוהא
(יח) וצירו כלאמי הד̇א פי קלובכם ופי נפוסכם ואעקדוהא עלאמה עלי אידיכם ותכון מנשורה בין עיונכם
(יט) ואעלמוהא בניכם ותדרסוהא פי חאל ג̇לוסך פי מנזלך ומסירך פי טריקך וניאמך וקיאמך
(כ) ואכתבהא עלי כ̇דוד פתוח ביותך ואבואבך
(כא) לכי תטול איאמכם ואיאם בניכם עלי אלארץ̇ אלתי קסם אללה לאבאיכם אן יעטיכם כאיאם אלסמא עלי אלארץ̇
(כב) פאנכם אן חפט̇תם ג̇מיע הד̇ה אלוצאיא אלתי אנא אמרכם ועמלתם בהא אן תחבו אללה רבכם ותסירו פי ג̇מיע טרקה ותלזמוה
(כג) יקרץ̇ אללה ג̇מיע האולי אלאמם מן בין ידיכם פורת̇תם אממא אכבר ואעט̇ם מנכם
(כד) וכל מוצ̇ע יטאה קדמכם יכון לכם מן אלבר ואללבנאן ונהר אלפראת ואלבחר אלכביר יכון תכ̇מכם
(כה) ולא יקף אנסאן בין ידיכם בל פזעכם וכ̇ופכם ילקיה אללה רבכם עלי ג̇מיע אלבלד אלד̇י תסלכוה כמא ועדכם
(כו) אנט̇רו האנא תאל עליכם אליום ברכאת ולענאת
(כז) פאמא אלברכאת פאן קבלתם וצאיא אללה רבכם אלתי אנא אמרכם אליום
(כח) ואמא אללענאת פאן לם תקבלו וצאיא אללה רבכם וזלתם ען אלטריק אלד̇י אנא אמרתכם בה אליום ואתבעתם מעבודאת אכ̇ר מא לם תערפוהא
(כט) פאד̇א אדכ̇לך אללה רבך אלי אלבלד אלד̇י אנת צאיר אליה לתחוזה פאתל אלברכאת עלי ג̇בל גריזים ואללענאת עלי ג̇בל עיבל
(ל) אלא אנהמא פי ג̇אנב אלארדן ורא טריק מגיב אלשמס ען בלד אלכנעאני אלמקים פי אלגור ממא ילי אלג̇בל ענד מרוג̇ מרה
(לא) לאנכם ג̇איזון אלארדן לתדכ̇לו ותחוזו אלבלד אלד̇י אללה רבכם מעטיכם פאד̇א חזתמוה וג̇לסתם פיה
(לב) פאחפט̇ו ואעמלו בג̇מיע אלרסום ואלאחכאם אלתי אנא אמרכם בהא אליום
<h3>פרק יב</h3>
(א) הד̇ה אואיל אלרסום ואלאחכאם אלתי תחפט̇והא ותעמלו בהא פי אלבלד אלד̇י אעטאך אללה אלאה אבאיך אן תחוזה טול אלזמאן אלד̇י אנתם אחיא עלי אלארץ̇
(ב) אן תבידו ג̇מיע אלמואצ̇ע אלד̇י עבד ת̇ם אלאמם אלד̇ין אנתם קארצ̇והם ומעבודאתהם עלי אלג̇באל אלרפיעה ועלי אליפאע ותחת כל שג̇רה ריאן
(ג) ואנקצ̇ו מד̇אבחהם וכסרו דכאכהם וסואריהם אחרקו באלנאר ופסול מעבודאתהם תג̇דעוהא ואבידו אסמאהם מן ד̇לך אלמוצ̇ע
(ד) ולא תצנעו כד̇אך ללה רבכם
(ה) בל אלמוצ̇ע אלד̇י יכ̇תארה אללה רבכם מן ג̇מיע אסבאטכם ליחל פיה נורה אלתמסו מסכנה חתי תצירו אליה
(ו) פתחמלו אליה צואעדכם וד̇באיחכם ועשורכם ורפאיעכם ונד̇ורכם ותברעכם ובכור בקרכם וגנמכם
(ז) פתאכלוהא ת̇ם בין ידי אללה רבכם ותפרחון בג̇מיע מא אנבסטת ידכם אנתם וביותכם במא רזקך אללה רבך
(ח) לא תצנעו מן הד̇ה אלאמור כמא נחן צאנעון אליום כל אנסאן מא חסן ענדה
(ט) פאנכם לם תצירו בעד אלי אלמסתקר ואלנחלה אלתי אללה רבך מעטיך
(י) פאד̇א עברתם אלארדן וג̇לסתם פי אלבלד אלד̇י אללה רבכם מעטיכם ויסתקרכם מן ג̇מיע אעדאיכם אלמחיטון בכם וג̇לסתם ואת̇קין
(יא) פאי מוצ̇ע אכ̇תארה אללה רבכם ליחל נורה פיה אליה תאתו בג̇מיע מא אמרכם מן צואעדכם וד̇באיחכם ועשורכם ורפאיעכם וכ̇יאר נד̇ורכם אלתי תנד̇רוהא ללה
(יב) פתפרחו בהא בין ידי אללה רבכם אנתם ובנוכם ובנאתכם ועבידכם ואמאכם ואללוי אלד̇י פי מחאלכם אד̇ ליס לה נציב ונחלה מעכם
(יג) ואחד̇ר לך אן תקרב קראבינך פי אי מוצ̇ע ראיתה
(יד) אלא פי אלמוצ̇ע אלד̇י אכ̇תארה אללה מן אחד אסבאטך ת̇ם קרב קראבינך ואצנע ג̇מיע מא אמרך בה
(טו) לכן מתי אשתהת נפסך לחמא פאד̇בח כרזק אללה רבך אלד̇י אעטאך פי סאיר קראך וג̇איז אן יאכל מנה אלטאהר ואלנג̇ס כמא יוכלאן לחם אלט̇בי ואלאיל
(טז) לכן אלדם לא תאכלה צבה עלי אלארץ̇ כאלמא
(יז) ולא יג̇וז לך אן תאכל פי מחאלך עשור ברך ועצירך ודהנך ובכור בקרך וגנמך ונד̇ורך אלתי נד̇רתהא ותברעך ורפאיעך
(יח) אלא בין ידי אללה רבך תאכלה פי אלמוצ̇ע אלד̇י יכ̇תארה אללה רבך אנת ואבנך ואבנתך ועבדך ואמתך ואללוי אלד̇י פי מחאלך ותפרח בין ידי אללה רבך במא אנבסטת בה ידך
(יט) ואחד̇ר אן תתרך אללוי טול מקאמך פי בלאדך
(כ) ואד̇א אוסע אללה רבך תכ̇מך כמא ועדך פקלת אכל לחמא ען שהוה מן נפסך לה פכלה מתי אשתהיתה
(כא) ואן בעד ענך אלמוצ̇ע אלד̇י יכ̇תארה אללה רבך ליחל נורה פיה פאד̇בח מן בקרך וגנמך אלד̇י רזקך אללה רבך כמא אמרתך וכלה פי מחאלך מתי מא אשתהתה נפסך
(כב) לכן כמא יוכל אלט̇בי ואלאיל כד̇אך תאכלה אן יג̇וז ללנג̇ס ואלטאהר אן יאכלא מנה
(כג) לכן תשדד אלא תאכל אלדם פאנה מסכן אלדם אלנפס פלא תאכל אלנפס מע אללחם
(כד) ואד̇ לא יג̇וז אן תאכלה פצבה עלי אלארץ̇ כאלמא
(כה) ואד̇ לא תאכלה יכ̇אר לך ולבניך מן בעדך אד̇א תצנע אלמסתקים ענד אללה
(כו) עדא אקדאסך מא כאן לך מנהא ונד̇ורך פאחמלהא ואת בהא אלי אלמוצ̇ע אלד̇י יכ̇תארה אללה
(כז) ואצנע צואעדך לחומהא ודמאהא כמלא עלי מד̇בח אללה רבך ומן דם ד̇באיחך יצב עלי מד̇בחה וכל לחומהא
(כח) אחפט̇ ואקבל ג̇מיע הד̇ה אלאמור אלתי אמרך בהא לכי יכ̇אר לך ולבניך בעדך אלי אלדהר אד̇א תצנע אלכ̇יר ואלמסתקים ענד אללה רבך
(כט) ואד̇א קטע אללה רבך אלאמם אלד̇ין אנת דאכ̇ל אלי ת̇ם לתקרצ̇הם מן בין ידיך פאד̇א קרצ̇תהם וסכנת מא פי קראהם וביותהם
(ל) אחד̇ר לך אן תוהק פי תבעהם בעד אנפאד̇הם מן בין ידיך וכילא תלתמס למעבודאתהם קאילא כיף כאן יעבדהא האולי אלאמם פאצנע אנא איצ̇א כד̇אך
(לא) לא תצנע כד̇אך ללה רבך פאן כת̇ירא ממא יכרהה אללה וישנאה צנעוה למעבודאתהם חתי אן בניהם ובנאתהם קד יחרקונהא באלנאר להא
<h3>פרק יג</h3>
(א) פג̇מיע מא אמרכם בה פאחפט̇וה ואעמלו בה לא תזידו עליה ולא תנקצו מנה
(ב) ואן קאם פי מא בינכם מדעי נבוה או חאלם חלם פאעטאכם איה או ברהאנא
(ג) פלו אתת אלאיה ואלברהאן ממן קאל לך תעאל בנא אלי מעבודאת אכ̇ר מא לם תערפהא פנעבדהא
(ד) פלא תקבל מן ד̇לך אלמדעי אלנבוה או אלחאלם אלחלם פאן אללה רבכם ממתחנכם ליט̇הר הל אנתם מחבוה מכ̇לצין בכל קלובכם ונפוסכם
(ה) בל פי תבע אללה רבכם תסירו ואיאה פארהבו ווצאיאה פאחפט̇והא וקולה פאקבלו ואיאה פאעבדו וטאעתה פאלזמוהא
(ו) וד̇לך אלמדעי אלנבוה ואלחאלם אלחלם פיקתל למא תקול אלמחאל עלי אללה רבכם אלמכ̇רג̇כם מן בלד מצר אלמפדיכם מן בית אלעבודיה לידחו בך ען אלטריק אלד̇י אמרך אללה רבך אן תסיר פיה פאנף אהל אלשר מן וסטך
(ז) ואן אגואך אכ̇וך אבן אמך או אבנך או אבנתך או אמרתך אלתי הי חרמתך או צדיקך אלד̇י כנפסך פי אלסתר קאילא תעאל נעבד מעבודאת אכ̇ר מא לם תערפהא אנת ואבאוך
(ח) מן מעבודאת אלאמם אלד̇ין חואליכם אלאקרבין אליך או אלאבעדין מנך מן טרף אלארץ̇ אלי טרפהא
(ט) פלא תשא ד̇לך ולא תקבל מנה ולא תשפק עליה ולא תרת̇ לה ולא תסתר עליה
(י) בל אקתלה קתלא וידך תבטש פיה אולא פתקתלה ויד סאיר אלקום אכ̇ירא
(יא) וארג̇מה באלחג̇ארה חתי ימות למא קצד אדחאך ען אללה רבך אלמכ̇רג̇ך מן בלד מצר מן בית אלעבודיה
(יב) וסאיר אלקום יסמעון ויכ̇אפון פלא יעאודון אן יצנעו מת̇ל הד̇א אלאמר אלרדי פי וסטך
(יג) ואן סמעת ען בעץ̇ קראך אלתי אללה רבך מעטיכהא אן תסכן פיהא קול קאיל
(יד) אן קד כ̇רג̇ קום כפאר מנהא פאצ̇לו אהל קריתהם קאילין תעאלו נעבד מעבודאת אכ̇ר מא לם תערפוהא
(טו) פאלתמס ד̇לך ואסתברה וסל ענה נעמא באן כאן אלאמר חקא ת̇אבתא קד צנעת הד̇ה אלכריהה פי וסטך
(טז) פאקתל קתלא אהל תלך אלקריה בחד אלסיף ואתלפהא וג̇מיע מא פיהא חתי בהאימהא בחד אלסיף
(יז) וג̇מיע סלבהא אג̇מעה אלי וסט רחבתהא ואחרק באלנאר תלך אלקריה וג̇מיע סלבהא ג̇מלה ללה רבך ותכון תלא אלי אלדהר לא תבנא אבדא
(יח) ולא ילזק בידך שי מן אלמתלוף לכי ירג̇ע אללה לך מן שדה גצ̇בה ויעטיך רחמתה פירחמך ויכת̇רך כמא קסם לאבאיך
(יט) אד̇ תקבל אמר אללה רבך ותחפט̇ ותעמל בג̇מיע וצאיאה ורסומה אלתי אמרך בהא אליום באן תצנע אלמסתקים ענדה
<h3>פרק יד</h3>
(א) ואד̇ אנתם אוליא אללה רבכם כאלבנין פלא תתכ̇דשו ולא תג̇עלון נתפא בין עיונכם עלי אמואתכם
(ב) לאנך שעב מקדס ללה רבך ואכ̇תארך אן תכון לה אמה כ̇אצה מן ג̇מיע אלאמם אלתי עלי וג̇ה אלארץ̇
(ג) לא תאכל כל מכרוה
(ד) הד̇ה מא תאכלו מן אלבהאים אלבקר ואלצ̇אן ואלמאעז
(ה) ואלאיל ואלט̇בי ואליחמור ואלועל ואלארוי ואלת̇יתל ואלזראפה
(ו) וכל בהימה מט̇לפה בט̇לף ומפרקה תפריקא אט̇לאפהא ומצעדה אג̇תראר מן אלבהאים פכלוהא
(ז) כ̇לא הד̇ה אלאשכ̇אץ פלא תאכלוהא מן מצעדי אלאג̇תראר ואלמט̇לפה באט̇לאף מפרקה אלג̇מל ואלארנב ואלובר אנהא מצעדה אלאג̇תראר וג̇ר מט̇לפה בט̇לף והי מחרמה עליכם
(ח) ואלכ̇נד̇יר פאנה מט̇לף בט̇לף ולא יג̇תר והוא מחרם עליכם לא תאכלו לחומהא ולא תדנו מן נבאילהא אלא תנג̇סו
(ט) והד̇א מא תאכלו מן ג̇מיע מא פי אלמא כל מא לה אג̇נחה ופלוס פכלוה
(י) וכל מא ליס לה אג̇נחה ופלוס פלא תאכלוה והו נג̇ס לכם
(יא) כל טאיר טאהר פכלוה
(יב) והד̇ה אלאשכ̇אץ פלא תאכלוהא מן אלטאיר אלנסר ואלעקאב ואלענקא
(יג) ואלג̇ארח ואלצדא ואלחדא באצנאפהא
(יד) וג̇מיע אלגראביב לאצנאפהא
(טו) ואלנעאמה ואלכטאף ואלסאף ואלבאז באצנאפהא
(טז) ואלבום ואלבאשק ואלשאהין
(יז) ואלקוק ואלרכ̇ם ואלזמג̇
(יח) ואלצקר ואלבבגא באצנאפהא ואלהדהד ואלכ̇פאש
(יט) וג̇מיע דביב אלטאיר אלד̇י הו מחרם עליכם לא תאכלוה
(כ) וכל מא הו טאיר טאהר מנה פכלוה
(כא) ולא תאכלו שיא מן אלנבאיל בל אעטהא ללגריב אלד̇י פי מחלך פיאכלהא או תביעהא לאג̇נבי לאנך שעב מקדס ללה רבך לא תטבך̇ לחמא בלבן
(כב) עשרא תעשר ג̇מיע גלה זרעך מא תנבתה אלצחרא סנה סנה
(כג) וכלה בין ידי אללה רבך פי אלמוצ̇ע אלד̇י יכ̇תארה ליסכן נורה פיה עשור ברך ועצירך ודהנך ובכור בקרך וגנמך לכי תתעלם כיף תעבדה טול אלזמאן
(כד) פאן טאל עליך אלטריק ולם תטק אן תחמלה ובעד ענך אלמוצ̇ע אלד̇י יכ̇תארה אללה רבך אן יג̇על נורה פיה ובארך לך מע ד̇לך
(כה) פבעה בת̇מן וצרה וכ̇ד̇ה פי ידיך ואמץ̇ אלי אלמוצ̇ע אלד̇י יכ̇תארה אללה רבך פיה
(כו) ואצרפה פי ג̇מיע מא תשתהי נפסך מן בקר וגנם וכ̇מר ונביד̇ וג̇מיע מא תחבה וכלה ת̇ם בין ידי אללה רבך ואפרח אנת ואהל ביתך
(כז) ואללוי אלד̇י פי קראך פלא תתרכה אד̇ ליס לה נציב ונחלה מעך
(כח) פי כל ת̇לאת̇ סנין תכ̇רג̇ עשור גלתך פי תלך אלסנה ותצ̇עה פי מחלך
(כט) פיאתי אללוי אד̇ ליס לה נציב ונחלה מעך ואלגריב ואליתים ואלארמלה אלד̇ין פי מחלך פיאכלון וישבעון לכי יבארך לך אללה רבך פי ג̇מיע מא תצנעה ידך
<h3>פרק טו</h3>
(א) פי כל סבע סנין אצנע תסייבא
(ב) והד̇א שרח אלתסייב אן יסיב כל ד̇י נסי ידה ממא ינסי צאחבה פלא יקתצ̇י מן צאחבה ולא מן אכ̇יה אד̇ קד סמאהא תסייבא ללה
(ג) ואמא אלגריב פג̇איז אן תקתצ̇יה ואמא מא יכון לך עלי אכ̇יך פסיב ידך ענה
(ד) ויקינא אנה לא יכון פיך מסכין ממא יבארך לך אללה פי אלבלד אלד̇י יעטיכה נחלה תחוזהא
(ה) מא דאם תסמע ותקבל אמר אללה רבך ותחפט̇ ותעמל בג̇מיע הד̇ה אלשריעה אלתי אמרך בהא אליום
(ו) כמא אן אללה רבך קד בארך לך כמא ועדך פתעוץ̇ אממא כת̇ירה ואנת פלא תתעוץ̇ מנהם ותתסלט עלי כת̇יר מנהם ועליך לא יתסלטון
(ז) פאן כאן פיך מסכין בד̇נב או מחנה מן בעץ̇ אכ̇ותך פי בעץ̇ מחלך מן בלדך אלד̇י אללה רבך מעטיך פלא תקס קלבך ולא תקבץ̇ ידך ענה
(ח) בל אפתחהא לה פתחא ועוצ̇ה תעויצ̇א מקדר מא יעוזה
(ט) ואחד̇ר אן יכון פי קלבך קול ג̇הל פתקול קד קרבת אלסנה אלסאבעה סנה אלתסייב פתשח עלי אכ̇יך אלמסכין פלא תעטיה שיא פידעו עליך אלי אללה פתחל בך עקובתה
(י) בל אעטה עטאא ולא תשח בה נפסך עליה פאן בג̇רירה הד̇א אלאמר יבארך לך אללה רבך פי אעמאלך וג̇מיע מא תמד אליה ידך
(יא) פעלי מא קלת לך ליס יעדם מסכין מן בין אלבלד אנא אמרך אליום באן תפתח ידך לאכ̇יך צ̇עיפך ומסכינך פי בלדך
(יב) ואן אסתבאע לך אכ̇וך אלעבראני או אכ̇תך אלעבראניה פליכ̇דמך סת סנין ופי אלסנה אלסאבעה אטלקה מן ענדך חרא
(יג) ואד̇א אטלקתה חרא מן ענדך פלא תטלקה פארגא
(יד) בל צלה בצלה מן גנמך וביד̇רך ותיג̇ארך וחסב מא רזקך אללה רבך פאעטה
(טו) ואד̇כר אנך טאל מא כנת עבדא במצר פעלי ד̇לך אפדך אללה רבך ואמרך במת̇ל הד̇א אלאמר פי מת̇ל הד̇א אליום
(טז) פאן קאל לך לא אכ̇רג̇ מן ענדך לאנה אחבך ואחב מנזלך אד̇ אלאצלח לה אלמקאם מעך
(יז) פכ̇ד̇ אלמיסאם וצ̇עה פי אד̇נה ענד באבך פיכון לך עבד אלדהר ולאמתך איצ̇א פאצנע כד̇אך
(יח) ולא יצעב עליך אטלאקך לה חרא מן ענדך פאנה יג̇וז אן יכון קד כ̇דמך צ̇עף מא יסאוי אג̇ר אג̇יר סת סנין פיבארך לך אללה רבך פי ג̇מיע מא תצנעה
(יט) וכל בכור יולד לך פי גנמך ובקרך אלד̇כור פאלזמה אלתקדיס ללה רבך לא תפלח באלבכר מן בקרך ולא תג̇ז אלבכר מן גנמך
(כ) בל תאכלה בין ידי אללה רבך סנה בסנה פי אלמוצ̇ע אלד̇י יכ̇תארה אנת ואלך
(כא) ואן כאן פיה עיב מן אזמן או אעמי וסאיר אלעיוב אלפאסדה פלא תד̇בחה ללה רבך
(כב) וג̇איז אן תאכלה פי מחלך ואן יאכלה איצ̇א אלטאהר ואלנג̇ס כמא יאכלאן אלט̇בי ואלאיל
(כג) מא כ̇לא דמה פלא תאכלה בל צבה עלי אלארץ̇ כאלמא
<h3>פרק טז</h3>
(א) ואחפט̇ שהר אלפריך אן תצנע פיה פסחא ללה רבך כמא אטלקך פיה ללכ̇רוג̇ מן מצר לילא
(ב) ואד̇בח אלפסח ללה רבך מן אלגנם ומעה מן אלבקר פי אלמוצ̇ע אלד̇י יכ̇תארה ליחל נורה פיה
(ג) ולא תאכל מעה כ̇מירא בל כל בעדה סבעה איאם פטירא טעאם אלצ̇עף לאנך כ̇רג̇ת מן מצר בחפז ואד̇כר יום כ̇רוג̇ך מן מצר טול זמאנך
(ד) ולא ירי לך כ̇מיר פי ג̇מיע תכ̇מך סבעה איאם ולא יבית מן אללחם אלד̇י תד̇בחה פי אלעשא אלי גדאה אליום אלאול
(ה) ולא יג̇וז לך אן תד̇בח אלפסח פי בעץ̇ מחאלך אלד̇י אללה רבך מעטיך
(ו) אלא פי אלמוצ̇ע אלד̇י יכ̇תארה אללה רבך ליחל נורה ת̇ם ת̇ם תד̇בח אלפסח ענד אלמסא קבל מג̇ב אלשמס וד̇לך פי פצל כ̇רוג̇ך מן מצר
(ז) ואנצ̇ג̇ה וכלה פי ד̇לך אלמוצ̇ע אלד̇י יכ̇תארה אללה רבך פיה ת̇ם ול באלגאדה ואמץ̇ אלי מנזלך
(ח) וכל בעדה אלפטיר סתה איאם ופי אליום אלסאבע מכת̇ פי קדס אללה רבך ולא תצנע פיה צנאעה
(ט) ואחץ סבעה אסאביע מן וקת אבתדא אלמנג̇ל פי סנבל אבתדי בהא
(י) ואצנע חג̇ אסאביע ללה רבך עלי מקדאר ניל ידך ומא תתברע בה כמא ירזקך אללה רבך
(יא) ואפרח בין ידיה אנת ואבנך ואבנתך ועבדך ואמתך ואללוי אלד̇י פי מחאלך ואלגריב ואליתים ואלארמלה אלד̇ין פי מא בינכם פי אלמוצ̇ע אלד̇י יכ̇תארה אללה ליחל נורה פיה
(יב) ואד̇כר אנך כנת עבדא במצר ואחפט̇ הד̇ה אלרסום ואעמל בהא
(יג) ואצנע חג̇ אלמט̇ל סבעה איאם ענד ג̇מעך גלתך מן ביד̇רך ותג̇ארך
(יד) ואפרח פי חג̇ך אנת ואבנך ואבנתך ועבדך ואמתך ואללוי ואלגריב ואליתים ואלארמלה אלד̇ין פי מחאלך
(טו) כד̇אך תחג̇ סבעה איאם ללה רבך פי אלמוצ̇ע אלד̇י יכ̇תארה ליבארך לך פי ג̇מיע גלתך וסאיר מא תמד אליה ידיך פתכון פארחא מחצ̇א
(טז) ת̇לאת̇ מראר פי אלסנה יחצ̇ר ג̇מיע רג̇אלך בין ידי אללה רבך פי אלמוצ̇ע אלד̇י יכ̇תארה פי חג̇ אלפטיר וחג̇ אלאסאביע וחג̇ אלמט̇ל ולא יחצ̇רו בין ידיה פארגא
(יז) בל יאת כל רג̇ל במא תנאל ידה כרזק אללה רבך אלד̇י אעטאך
(יח) ואג̇על לך חכמא וערפא פי ג̇מיע מחאלך אלד̇י יעטי אללה רבך אסבאטך ויחכמו פי מא בין אלקום חכם עדל
(יט) לא תמיל אלחכם ולא תחאב אלוג̇וה ולא תאכ̇ד̇ אלרשא לאן אלרשא תעמי עיון אלעלמא ען אלחק ותזיף אלאקואל אלעאדלה
(כ) ואטלב אלחק אלמחץ̇ לכי תחיא ותחוז אלבלד אלד̇י אללה רבך מעטיך
(כא) לא תגרס סאריה מן אלשג̇ר אלי ג̇אנב מד̇בח אללה רבך אלד̇י תצנעה
(כב) ולא תנצב לך דכה עלי מא ישנאה אללה רבך
<h3>פרק יז</h3>
(א) לא תד̇בח ללה רבך ת̇ורא או שאה אלד̇י יכון פיה עיב שי מן אלעיוב אלרדיה לאן כריהה אללה רבך הו
(ב) ואן וג̇ד פי מא בינכם פי בעץ̇ קראך אלתי אללה רבך מעטיך רג̇ל או אמראה צנע אלשר בין ידי אללה רבך פתג̇אוז עהדה
(ג) ומצ̇א ועבד מעבודאת אכ̇ר וסג̇ד להא או ללשמס או ללקמר או ללסאיר נג̇ום אלסמא ממא לם אטלקלה
(ד) פאד̇א אכ̇ברת בד̇לך פאסתמעה ואלתמסה ג̇ידא פאד̇א כאן ד̇לך אלאמר חקא ת̇אבתא וקד צנעת הד̇ה אלכריהה פי מא בינכם
(ה) פאכ̇רג̇ ד̇לך אלרג̇ל או תלך אלאמראה אללד̇ין צנעא הד̇א אלאמר אלרדי פי מא בינכם אלרג̇ל וחדה או אלאמראה וחדהא וארג̇מהמא באלחג̇ארה אלי אן ימותא
(ו) בקול שאהדין או ת̇לאת̇ה שהוד יקתל מן יקתל ולא יקתל בקול שאהד ואחד
(ז) ואידי אלשאהדין תבטש בה אולא לקתלה ואידי סאיר אלנאס אכ̇רא ואנף אהל אלשר מן וסטך
(ח) ואד̇א כ̇פי ענך אמר מן אלאחכאם בין דם אלי דם ודין אלי דין וחכם בלא אלי בלא ואמור כ̇צומאת פי מחאלך פקם ואצעד אלי אלמוצ̇ע אלד̇י יכ̇תארה אללה רבך
(ט) וצר אלי אלאימה אלליואניין ואלי אלחאכם אלד̇י יכון פי ד̇לך אלזמאן פסל מנהם ד̇לך אמר אלחכם יפתונך בה
(י) פאעמל בחסב אלאמר אלד̇י יפתוך בה מן ד̇לך אלמוצ̇ע אלד̇י יכ̇תארה אללה ואחפט̇ לתעמל בג̇מיע מא ידלונך
(יא) ובחסב אלדלאלה אלתי ידלונך ואלחכם אלד̇י יקולון לך תצנע ולא תזל מן אלאמר אלד̇י יפתונך ימנה ולא ויסרה
(יב) ואי רג̇ל יסתעמל אלקחה פלא יקבל מן אלאמאם אלמקים ת̇ם ליכ̇דם אללה רבך או מן אלחאכם פליקתל ד̇לך אלרג̇ל ואנף אהל אלשר מן אלאסראיל
(יג) וסאיר אלנאס יסמעון ויכ̇אפון ולא יתוקחון איצ̇א
(יד) ואד̇א דכ̇לת אלבלד אלד̇י אללה רבך מעטיך פתחוזה ואקמת פיה פקלת אנצב לי מלכא כסאיר אלאמם אלד̇י חואלי
(טו) פיג̇וז אן תנצב לך מלכא מן יכ̇תארה אללה רבך וליכן אלמלך אלד̇י תנצבה מן בעץ̇ אכ̇ותך ולא יג̇וז אן תנצב עליך רג̇לא גריבא מן ליס הו אכ̇אך
(טז) לכן לא יסתכת̇ר לה כ̇ילא לילא ירד אלקום אלי מצר לאסתכת̇אר אלכ̇יל ואללה פקד קאל לכם לא תעודו אלרג̇וע פי ד̇לך אלטריך אבדא
(יז) ולא יסתכת̇ר לה מן אלנסא לילא יזול קלבה ומן אלד̇הב ואלפצ̇ה לא יסתכת̇ר לה ג̇דא
(יח) וכמא יג̇לס עלי כרסי מלכה פתכתב לה נסכ̇ה הד̇ה אלתוריה פי ספר מן חצ̇רה אלאימה אללואניין
(יט) ותכון מעה ויקרא פיהא טול חיותה לכי יתעלם אן יכ̇אף אללה רבה ויחפט̇ ג̇מיע כלאם הד̇ה אלתוריה והד̇ה אלרסום ויעמל בהא
(כ) לילא ירתפע קלבה עלי אכ̇ותה ולילא יזול מן אלשריעה ימנה ולא יסרה ולכי תטול איאמה פי מלכה הו ובנוה פי מא בין אלאסראיל
<h3>פרק יח</h3>
(א) ואד̇ לא יכון ללאימה ואלליואניין אלד̇ין הם סאיר סבט לוי קסם ונחלה מע אלאסראיל פמן קראבין אללה ונחלתה יאכלון
(ב) ונחלה לא תכון לה פי מא בין אכ̇ותה אד̇ פראיץ̇ אללה הי נחלתה כמא אמר לה בהא
(ג) והד̇א יכון מעך רסם אלאימה מן אלקום מן ד̇אבחי אי ד̇בח כאן מן אלבקר ואלגנם אן יעטיהם אלד̇ראע ואללחיין ואלקבה
(ד) ואול ברך ועצירך ודהנך ואול ג̇ז גנמך תעטיה
(ה) לאן אללה רבך אכ̇תארה מן ג̇מיע אסבאטך ליקום ויכ̇דם באסם אללה הו ובנוה טול אלזמאן
(ו) ואד̇א חג̇ אי לוי מן בעץ מחאלך אלתי לג̇מיע אלאסראיל אלתי הו מקים בהא פלידכ̇ל אי וקת שא אלי אלמוצ̇ע אלד̇י יכ̇תארה אללה
(ז) ויכ̇דם באסם רבה כג̇מיע אלליואניין אלמקימין ת̇ם בין ידי אללה
(ח) וליתקסמו אנצבה מתסאיה מא כ̇לא מא את̇בתה אלאבא מן אלנואיב
(ט) ואעלם אנך דאכ̇ל אלי אלבלד אלד̇י אללה רבך מעטיך פלא תתעלם אן תעמל כמכארה אולאיך אלאמם
(י) לא יוג̇ד פיכם מן ישעל אבנה או בנתה באלנאר וקאסם קסאמאת ומתפאל ומתטאייר וסאחר
(יא) וראקי רקאא וסאיל משעוד̇ או עראף ומלתמס מן אלמותי
(יב) לאן אללה רבך יכרה כל מן יצנע הד̇ה אלצנאיע ובג̇רירתהא הו קארצ̇הם מן בין ידיך
(יג) בל כן סאדג̇א ללה רבך
(יד) ואן האולי אלאמם אלד̇ין אנת וארת̇הם מן אלמתפאלין ואלקאסמין הם יקבלון ואנת לם יטלק לך אללה רבך מת̇ל ד̇לך
(טו) לכן אי נבי מן בינכם מן בעץ̇ אכ̇ותך מת̇לי ינצבה לך אללה רבך מנה פאקבלו
(טז) כג̇מיע מא סאלת אללה רבך פי ג̇בל חריב פי יום אלג̇וק וקלת לא אעוד אן אסמע צות אללה רב ולא ארי הד̇ה אלנאר אלעט̇ימה לילא אמות
(יז) פקאל אללה לי קד אחסנו פי מא סאלו
(יח) ואי נבי אנצבה להם מן בעץ̇ אכ̇ותהם מת̇לך אלקנה כלאמי פיכ̇אטבהם בג̇מיע מא אמרה בה
(יט) ואי אנסאן לם יקבל כלאמי אלד̇י יודיה עני פאני אטאלבה
(כ) ואי מתנבי תוקח פיקול קולא עני ממא לם אמרה אן יקולה ומן יתנבי במעבודאת אכ̇ר פליקתל ד̇לך אלמתנבי
(כא) פאן קלת פי נפסך כיף נערף אלקול אלד̇י לם יקלה אללה
(כב) פאנה מא יקולה אלמתנבי ען אללה ולא יג̇וז ד̇לך אלקול ולא יג̇ב פהו אלקול אלד̇י לם יקלה אללה ואנמא קאלה אלמתנבי בקחה פלא תחד̇רה
<h3>פרק יט</h3>
(א) ואד̇א קטע אללה רבך אלאמם אלד̇ין מעטיך בלדהם פורת̇תהם וסכנת פי קראהם ומנאזלהם
(ב) אפרז לך ת̇לאת̇ קרי פי וסט בלדך אלד̇י אללה רבך מעטיך לתחוזה
(ג) ואצלח טרקהא עלי תת̇לית̇ תכ̇ם ארצ̇ך אלד̇י ינחלך אללה רבך פתכון מעדה ליהרב אליה כל קאתל
(ד) והד̇א כ̇בר אלקאתל אלד̇י יהרב אליה פיחיא מן יקתל צאחבה בלא מערפה והו גיר שאני לה מן אמס ומא קבלה
(ה) וד̇לך כמן ידכ̇ל מע צאחבה אלי אלשערא ליקטע חטבא פתמיל ידה באלמקטע ליקטע אלעוד או ינסל אלחדיד מן אלעוד פיציב צאחבה פימות והו יהרב אלי ואחדה מן הד̇ה אלקרי פיחיא
(ו) כילא יכלב ולי אלדם אלקאתל ממא יחמי קלבה פילחקה לכת̇רה אלטריק פיקתלה וליס עליה חכם קתל אד̇ ליס שאניא לה מן אמס ומא קבלה
(ז) פלד̇לך אמרך אליום באן תפרז לך ת̇לאת̇ קרי
(ח) ואן אוסע אללה רבך תכ̇מך כמא קסם לאבאיך פאעטאך ג̇מיע אלבלאד אלתי קסם באן יעטיהא לאבאיך
(ט) וד̇לך אד̇א תחפט̇ ג̇מיע הד̇ה אלשריעה ותעמל בהא באן תחב אללה רבך ותסיר פי טרקה טול אלזמאן פזד ת̇לאת̇ קרי אכ̇ר עלי הד̇ה אלת̇לאת̇
(י) לילא יספך דם ברי פי בלדך אלד̇י אללה רבך מעטיך נחלה פיכון עליך דמא
(יא) ואן כאן אלרג̇ל שאניא לצאחבה פכמן לה וקאם עליה חתי צ̇רבה וקתלה פמאת ת̇ם הרב אלי ואחדה מן הד̇ה אלקרי
(יב) פליבעת̇ שיוך̇ קריתה ויאכ̇ד̇וה מן ת̇ם ויסלמוה אלי ולי אלדם חתי יקתל
(יג) ולא תשפך עליה בל אנף קאתלי אלברי מן בין בני אסראיל ויכ̇אר לך
(יד) לא תזיג תכ̇ם צאחבך אלד̇י תכ̇מוה אלאולון בנחלתך אלתי תנחלהא פי אלבלד אלד̇י אללה רבך מעטיך לתחוזה
(טו) לא יקם שאהד ואחד עלי אנסאן פי שי מן אלד̇נוב ואלכ̇טאיא ואלג̇נאיאת אלתי יג̇ניהא בל עלי קול שאהדין או ת̇לאת̇ה שהוד תקום אלאמור
(טז) ואן קאם שאהד ט̇לם עלי אנסאן לישהד עליה במחאל
(יז) פליקף אלרג̇לאן אללד̇אן אלחכומה להמא בין ידי אללה ובין ידי אלאימה ואלחכאם אלד̇ין ילו פי ד̇לך אלזמאן
(יח) פלילתמסו ד̇לך אלחכאם ג̇ידא פאן כאן אלשאהד שאהד זור וקד שהד בבאטל עלי אכ̇יה
(יט) פאצנעו בה מת̇ל מא הם אן יצנעה באכ̇יה ואנף אהל אלשר מן וסטך
(כ) ואלבאקיון יסמעון ויכ̇אפון ולא יעודו אן יצנעו מת̇ל הד̇א אלאמר אלרדי פי מא בינכם
(כא) ולא תשפק עינך פי אלקצאץ נפס בנפס ודיה עין בעין וסן בסן ויד ביד ורג̇ל ברג̇ל
<h3>פרק כ</h3>
(א) ואד̇א כ̇רג̇ת ללחרב עלי אעדאיך פראית כ̇יולא ומראכב קומא אכת̇ר מנך פלא תכ̇אפהם פאן אללה רבך מעך אלמצעדך מן בלד מצר
(ב) וענד תקדמכם אלי אלחרב פליתקדם אלאמאם ויכ̇אטב אלקום
(ג) ויקול להם אסמעו יא אלאסראיל אנתם אליום מתקדמון אלי אלחרב עלי אעדאיכם פלא תרק קלובכם ולא תכ̇אפו ולא תפזעו ולא תרהבו מנהם
(ד) לאן אללה רבכם אלסאלך נורה מעכם יחארב לכם אעדאכם ויגית̇כם
(ה) ת̇ם יכלם אלערפא אלקום קאילין אי רג̇ל בנא ביתא ג̇דידא ולם ידשנה פלימץ̇ וירג̇ע אלי מנזלה כילא יקתל פי אלחרב ורג̇ל אכ̇ר ידשנה
(ו) ואי רג̇ל גרס כרמא ולם יבד̇לה פלימץ̇ וירג̇ע אלי מנזלה כילא יקתל פי אלחרב ורג̇ל אכ̇ר יבד̇לה
(ז) ואי רג̇ל אמלך אמראה ולם יזפהא פלימץ̇ וירג̇ע אלי מנזלה כילא יקתל פי אלחרב ורג̇ל אכ̇ר יזפהא
(ח) ת̇ם יזידו אלערפא פי מכ̇אטבה אלקום ויקולון אי רג̇ל כ̇איף רקיק אלקלב פלימץ̇ וירג̇ע אלי מנזלה ולא יחל קלב אכ̇ותה כקלבה
(ט) פענד פראגהם מן מכ̇אטבה אלקום כד̇לך יוכל בהם ריסא אלג̇יוש
(י) ואד̇א תקדמת אלי קריה לתחארבהא פנאדהא אולא באלסלאם
(יא) פאן אג̇אבתך באלסלאם ופתחת לך פג̇מיע אלקום אלמוג̇ודין פיהא יכונו לך ד̇מה ויכ̇דמוך
(יב) ואן לם תסאלמך בל חארבתך פחאצרתהא
(יג) פיסלמהא אללה רבך פי ידך פאקתל רג̇אלהא בחד אלסיף
(יד) ואמא אלנסא ואלאטפאל ואלבהאים וג̇מיע מא פי אלקריה מן סלבהא פאגנמה לנפסך וכל סלב אעדאיך אלד̇י רזקך אללה רבך
(טו) כד̇א אצנע באלקרי אלבעידה מנך ג̇דא אלתי ליסת מן קרי האולי אלאמאם
(טז) ואמא מן קרי האולי אלאמם אלד̇ין אללה רבך מעטיך נחלה פלא תבק מנהם נסמה
(יז) בל אתלפהם אתלאפא אלחתיין ואלאמוריין ואלכנעאניין ואלפרזיין ואלחויין ואליבוסיין כמא אמרך אללה רבך
(יח) לכי לא יעלמוכם אן תצנעו כג̇מיע מכארההם אלתי צנעוהא למעבודתהם פתכ̇טו ללה רבכם
(יט) ואד̇א חאצרת קריה איאמא כת̇ירה לתחארבהא לתפתחהא פלא תפסד שג̇רהא באן תחרך עליה אלחדיד אד̇ מנה תאכל פלא תקטעה ט̇נא מנך אן שג̇ר אלצחרא כאלאנסאן אלד̇י אכ̇תפי מנך פי אלחצאר
(כ) לכן אי שג̇ר עלמתה אנה ליס במטעם פאפסדה ואקטעה ואבני אלאת אלחצאר עלי איה קריה חארבתך אלי אן תחדרהא
<h3>פרק כא</h3>
(א) ואן וג̇ד קתיל פי אלבלד אלד̇י אללה מעטיך לתחוזה מטרוח פי אלצחרא לא יערף מן קתלה
(ב) פליכ̇רג̇ בעץ̇ שיוכ̇ך וחכאמך וימסחו אלי אלקרי אלתי חואלי אלקתיל
(ג) פאיה קריה כאנת אקרב אליה פליאכ̇ד̇ אהלהא עג̇לה מן אלבקר מא לם תפלח ומא לם תמד אלניר
(ד) ויחדרוהא אלי ואד צעב מא לם יפלח ולם יזרע ויקפוהא פיה
(ה) ת̇ם יתקדם בעץ̇ אלאימה בני לוי לאן אללה רבך אכ̇תארהם ליכ̇דמוה ויבארכו באסמה ועלי קולהם יפצל כל כ̇צומה וכל בלא
(ו) פאד̇א גסלו ג̇מיע שיוך̇ תלך אלקריה אלקריבה מן אלקתיל אידיהם עלי אלעג̇לה אלמקפאה פי אלואדי
(ז) ואבתדו וקאלו אידינא לם תספך הד̇א אלדם ועיוננא לם תר ד̇לך
(ח) ת̇נוהם פקאלו אללהם אגפר לקומך אלאסראיל ולא תדע עליהם עקובה תואן פי דם ברי פיגפר להם מא תואנו פי ד̇לך אלדם
(ט) ואנת פאנף קאתלי דם אלברי מן בינכם פאנך תצנע אלמסתקים ענד אללה
(י) ואד̇א כ̇רג̇ת ללחרב עלי אעדאיך פאסלמה אללה רבך פי ידך פסבית סביה
(יא) וראית פי אלסביה אמראה חסני אלחליה פשגפת בהא פתכ̇ד̇תהא לך זוג̇ה
(יב) באן תדכ̇להא אלי וסט מנזלך ותחלק ראסהא ותרבי אט̇פארהא
(יג) ותנזע ת̇יאב סביהא ענהא ותקים ותבכי עלי מד̇הב אביהא ואמהא שהרא ת̇ם בעד ד̇לך תדכ̇ל אליהא פתבתני בהא ותכון לך זוג̇ה
(יד) פאן לם תרדהא בעד ד̇לך פאטלקהא חרה לנפסהא וביעא לא תביעהא בת̇מן ולא תסתרקהא בעד מא אתיתהא
(טו) ואן כאנת זוג̇תאן לרג̇ל ואחד אחדאהמא מחבובה ואלאכ̇רי משניה פולדתא לה אולאדא וכאן אלאבן אלבכר ללמשניה מנהמא
(טז) פפי יום ינחל בניה מא יכון לה פלא יג̇וז לה אן יפצ̇ל אבן אלמחבובה עלי אבן אלמשניה אלבכר
(יז) בל יג̇ב עליה אן יערף אלנאס באלבכר אבן אלמשניה ליעטי לה סהמין מן ג̇מיע מא יוג̇ד לה אד̇ הו אול נילה ולה חכם אלבכוריה
(יח) ואד̇א כאן לרג̇ל אבן זאיל מכ̇אלף ליס יקבל אמר אביה ואמר אמה ויודבאנה ולם יקבל מנהמא
(יט) פליקבץ̇ עליה אבוה ואמה ויכ̇רג̇אה אלי שיוך̇ קריתה ואלי באב חאכם מוצ̇עה
(כ) פיקולא להם אבננא הד̇א זאיל מכ̇אלף ליס יקבל אמרנא והו מצרף ומפרט פי אלחראם
(כא) פירג̇מוה ג̇מיע אהל קריתה באלחג̇ארה חתי ימות ואנף אהל אלשר מן בינכם וג̇מיע אלאסראיל יסמעון ויכ̇אפון
(כב) ואד̇א וג̇בת עלי אנסאן כ̇טיה חכמהא אלקתל פיקתל פאצלבה עלי כ̇שבה
(כג) ולא תבת ג̇ת̇תה עליהא בל אדפנה דפנא פי ד̇לך אליום אד̇ צלב למא אפתרא עלי אללה ולא תנג̇ס בלדך אלד̇י אללה רבך מעטיך נחלה
<h3>פרק כב</h3>
(א) לא תר ת̇ור אכ̇יך או שאתה צ̇אלין פתתגאפל ענהמא בל רדהמא עליה רדא
(ב) ואן לם יכן אכ̇יך קריבא אליך או לם תערפה פצים ד̇לך אלי ממלך ויכון ענדך אלי אן ילתמסה אכ̇וך פתרדה עליה
(ג) וכד̇א פאצנע בחמארה ובת̇ובה ובסאיר צ̇אל אכ̇יך אלד̇י תצ̇יע מנה פתג̇דהא ולא יחל לך אן תתגאפל ענהא
(ד) לא תר חמאר אכ̇יך או ת̇ורה ואקעין פי אלטריק ותתגאפל ענהמא בל אקמהמא מעה אקאמה
(ה) לא תכן אלאת אלרג̇אל עלי אלנסא ולא ילבס אלרג̇ל זי אלנסא לאן אללה רבך יכרה כל מן יצנע ד̇לך
(ו) ואד̇א ואפית וכרא מן אלטאיר פי אלטריק או פי אלשג̇ר או עלי אלארץ̇ פיה פראך̇ או ביץ̇ ואלאם ראבצ̇ה עליהם פלא תאכ̇ד̇ אלאם מע אלבנין
(ז) בל אטלק אלאם אטלאקא וכ̇ד̇ אלבנין לנפסך לכי יכ̇אר לך ותטול איאמך
(ח) ואד̇א בנית ביתא ג̇דידא פאצנע דראבזין עלי סטחך ולא תג̇על גררא פי מנזלך יסקט מנה מן יסקט
(ט) לא תזרע כרמך מן נועין כילא תחרם עליך סלאפה אלזרע אלד̇י תזרעה מע גלה אלכרם
(י) לא תצ̇מד אלת̇ור ואלחמאר ג̇מיעא
(יא) לא תלבס ת̇ובא מכ̇תלטא מן צוף וכתאן ג̇מיעא
(יב) ואצנע לך ג̇דאילא פי ארבעה אטראף אזארך אלד̇י תתגטא בה
(יג) ואן תזוג̇ רג̇ל במראה ודכ̇ל בהא ת̇ם שנאהא
(יד) פג̇על להא עללא מן אלכלאם ואכ̇רג̇ עליהא אסמא רדיא פקאל אני תזוג̇ת בהד̇ה אלמראה פדנית מנהא פלם אג̇ד להא בראה
(טו) ת̇ם אכ̇ד̇ אבוהא או אמהא אלבראה ואכ̇רג̇אהא אלי שיוך̇ אלקריה ואלי באב אלחאכם
(טז) פקאל אבוהא ללשיוך̇ אני זוג̇ת בנתי להד̇א אלרג̇ל פשנאהא
(יז) והוד̇א קד ג̇על להא עללא מן אלכלאם פקאל לם אג̇ד להא בראה והד̇ה בראה בנתי ובסטו אלמנדיל או מקאמה בין ידיהם
(יח) פליאכ̇ד̇ו שיוך̇ אלקריה אלרג̇ל יודבוה
(יט) ויג̇רמוה מיאה דרהם פצ̇ה וידפעוהא אלי אבי אלג̇אריה למא אכ̇רג̇ אסמא רדיא עלי בכר אסראיל ותכון לה זוג̇ה ולא יג̇וז לה טלאקהא טול עמרה
(כ) ואן כאן אלאמר חקא ולא תוג̇ד ללג̇אריה בראה
(כא) פלתכ̇רג̇ אלג̇אריה אלי באב בית אביהא וירג̇מוהא ג̇מיע אהל קריתהא באלחג̇ארה אלי אן תמות למא צנעת חסיסה פי אלאסראיל ופג̇רת מחצנהא פי בית אביהא פאנף אהל אלשר מן בינכם
(כב) ואן וג̇ד רג̇ל מצ̇אג̇ע אמראה ד̇את אלבעל פליקתלא ג̇מיעא אלרג̇ל אלמצ̇אג̇עהא והי ואנף אהל אלשר מן אלאסראיל
(כג) ואד̇א כאנת ג̇אריה בכר ממלכה לרג̇ל פוג̇דהא רג̇ל פי אלקריה פצ̇אג̇עהא
(כד) פאכ̇רג̇והמא ג̇מיעא אלי באב תלך אלקריה וארג̇מוהמא באלחג̇ארה חתי ימותא אמא אלג̇אריה פבסבב מא לם תצרך̇ והי פי אלקריה ואמא אלרג̇ל פבסבב מא אתי זוג̇ה צאחבה ואנף אהל אלשר מן בינכם
(כה) ואן וג̇ד אלרג̇ל אלג̇אריה אלממלכה פי אלצחרא פאמסכהא וצ̇אג̇עהא פליקתל ד̇לך אלרג̇ל אלמצ̇אג̇עהא וחדה
(כו) ולא תצנע בהא שיא אד̇ ליס להא כ̇ט̇יה תוג̇ב אלקתל ואנמא מת̇ל אמרהא הד̇א כמן יקום עלי צאחבה פיצ̇רבה פיפיתה רוחה
(כז) ואד̇ וג̇דהא פי אלצחרא פימכן אן תכון קד צרכ̇ת פלם יכן לה מגית̇
(כח) ואד̇א וג̇ד רג̇ל ג̇אריה בכרא מא לם תמלך פצ̇בטהא פצ̇אג̇עהא פוג̇דא
(כט) פליעט ד̇לך אלרג̇ל לאביהא כ̇מסין דרהמא ותכון לה זוג̇ה בדל מא אתאהא ולא יג̇וז לה טלאקהא טול עמרה
<h3>פרק כג</h3>
(א) לא יתזוג̇ רג̇ל זוג̇ה אביה ולא יכשף כנף אביה
(ב) לא ידכ̇ל מפדוג אלכ̇צי ומקטוע אלאחליל פי ג̇וק אללה
(ג) לא ידכ̇ל זנים פי ג̇וק אללה חתי אלג̇יל אלעאשר מנה לא ידכ̇ל פי ג̇וק אללה
(ד) ולא ידכ̇ל עמאני ומואבי פי ג̇וק אללה חתי אלג̇יל אלעאשר לא ידכ̇ל מנהם פי ג̇וק אללה אלי אלאבד
(ה) בסבב מא לם ילתקוכם באלכ̇בז ואלמא פי אלטריק פי כ̇רוג̇כם מן מצר ואלד̇י אסתג̇אר עליך בלעם אבן בעור מן פתור ארם נהרים לילענך
(ו) ולם ישא אללה רבך אן יקבל מן בלעם בל קלב אללה רבך לך אללענה ברכה למא אחבך אללה רבך
(ז) פלא תלתמס סלאמהם וכ̇ירהם טול זמאנך אבדא
(ח) לא תכרה אלאדומי פאנה אכ̇וך ולא תכרה אלמצרי פאנך כנת גריבא פי בלדה
(ט) ואלג̇יל אלת̇אלת̇ מן אלבנין אלד̇י יולדון להם ידכ̇לון פי ג̇וק אללה
(י) ואד̇א כ̇רג̇ת פי עסכר עלי אעדאיך פאחתרס מן כל אמר קביח
(יא) ואן כאן פיכם רג̇ל ליס הו טאהר מן עארץ̇ אלליל פליכ̇רג̇ אלי כ̇ארג̇ אלעסכר מן חית̇ לא ידכ̇ל אלי וסטה
(יב) פאד̇א כאן ענד אתג̇אה אלליל ירחץ̇ באלמא וענד דכ̇ול אלשמס ידכ̇ל אלי אלעסכר
(יג) וליכן לך מכאן מן כ̇ארג̇ אלעסכר תנזל הנאך כ̇ארג̇א מנה
(יד) וליכן לך ותד מע סלאחך פאד̇א תברזת כ̇ארג̇א מנה פאחפר בה ועד וגט ד̇לך אלרג̇יע
(טו) לאן אללה רבך נורה סאלך פי וסט עסכרך ליכ̇לצך ויסלם אעדאך בין ידיך פיכון עסכרך מקדסא ולא ירי פיך אמרא קביחא פינצרף ענך
(טז) לא תסלם אלעבד למולאה אלד̇י יתכ̇לץ מן דינה בל תמנה מעך
(יז) וליג̇לס ענדך פי מא בינך פי אלמוצ̇ע אלד̇י יכ̇תארה פי אחד מחאלך פי אלאצלח לה ולא תצ̇הדה
(יח) לא תכן מן בנאת אסראיל ממתעה ולא מן בני אסראיל ממתע
(יט) לא תדכ̇ל שיא מן אג̇עאל אלזנא ואת̇מאן אלכלאב אלי בית אללה רבך פי נד̇ר לאן אללה רבך יכרההמא ג̇מיעא
(כ) ולא תעאין אכ̇אך עינה פצ̇ה ולא טעם וכל אמר יעאין
(כא) בל אלגריב תעאינה ואכ̇וך לא תעאינה לכי יבארך לך אללה רבך פי ג̇מיע ממדוד ידך פי אלבלד אלד̇י אנת דאכ̇ל אליה לתחוזה
(כב) ואד̇א נד̇רת נד̇רא ללה רבך פלא תוכ̇ר אלופא בה לאן אללה רבך יטאלבך בה מטאלבה פתחל בך עקובה
(כג) ולו אנתהית אולא מן אלנד̇ר לם תחל בך עקובה
(כד) אלאן מא כ̇רג̇ מן שפתיך אחפט̇ה ואעמל בה כמא נד̇רת ללה רבך מתברעא מא קלתה בפיך
(כה) אד̇א אסתוג̇רת פי כרם צאחבך פתאכל ענבא אלי אן תשבע ופי אניתך לא תג̇על שיא
(כו) ואד̇א אסתוג̇רת פי סנבל צאחבך פאקטף מא תפרכה בידך ומנג̇לא לא תחרך עלי סנבל צאחבך לנפסך
<h3>פרק כד</h3>
(א) ואד̇א תזוג̇ רג̇ל מראה ומלכהא ת̇ם אנהא לם תג̇ד חט̇אא ענדה או וג̇ד עליהא אמרא קביחא פליכתב להא כתאב קטעה וידפעהא אליהא ויטלקהא מנה
(ב) פאן כ̇רג̇ת מן מנזלה ומצ̇ת וצארת לרג̇ל אכ̇ר
(ג) פשנאהא אלרג̇ל אלאכ̇ר וכתב להא כתאב קטעה פדפעה אליהא וטלקהא מנה או מאת אלרג̇ל אלאכ̇ר אלד̇י אתכ̇ד̇הא לה זוג̇ה
(ד) פלא יחל לבעלהא אלאול אלד̇י אטלקהא ליעוד ויתזוג̇ בהא לתכון לה זוג̇ה בעד מא מלכהא ג̇רה פאנהא כריהה בין ידי אללה פלא תוקע כ̇טאא עלי בלדך אלד̇י אללה רבך מעטיך נחלה
(ה) ואד̇א תזוג̇ רג̇ל מראה ג̇דידה פלא יכ̇רג̇ פי אלג̇יש ולא ימר עליה שי מן אלאמור בל יכון פארגא לביתה סנה ואחדה ויפרח זוג̇תה אלתי אתכ̇ד̇הא
(ו) לא יסתרהן אחד אלרחא אלספלא ואלעליא פאנה יסתרהן קות אלנפוס
(ז) ואן וג̇ד אנסאן קד סרק נפסא מן אכ̇ותה מן בני אסראיל פאסתרקהא או באעהא פליקתל ד̇לך אלסארק ואנף אהל אלשר מן בינך
(ח) ואחתרס מן בלוי אלברץ ואחפט̇ רסמה ג̇דא ואעמל פיה כמא יפתיכם אלאימה אלליואניון כמא אמרתהם
(ט) ואד̇כר מא צנע אללה רבך במרים פי אלטריק פי כ̇רוג̇כם מן מצר
(י) ואד̇א אנסאת צאחבך נסיה פלא תדכ̇ל אלי ביתה פתאכ̇ד̇ עוצ̇הא
(יא) בל תקף כ̇ארג̇א ואלרג̇ל אלד̇י אנסאתה הו יכ̇רג̇ אליך אלעוץ̇ אלי כ̇ארג̇
(יב) ואן כאן רג̇לא צ̇עיפא פלא תבת ועוצ̇ה ענדך
(יג) בל רדה אליה רדא ענד מגיב אלשמס אד̇ ינאם פיה פידעו לך ותכון לך חסנה בין ידי אללה רבך
(יד) ולא תגשם אג̇ירא וכ̇אצה צ̇עיף או מסכין מן אכ̇ותך או מן צ̇יפך אלד̇י פי בלדך פי מחאלך
(טו) בל אדפע לה אג̇רתה פי יומה מן קבל מגיב אלשמס אד̇ הו צ̇עיף ועליהא קד כ̇אטר בנפסה ולא ידעו עליך אלי אללה פתחל בך עקובה
(טז) לא יקתל אלאבא ען אלבנין ולא אלבנון ען אלאבא בל יקתל כל אמר בכ̇טיתה
(יז) לא תמל חכם גריב או יתים ולא תסתרהן ת̇וב ארמלה
(יח) ואד̇כר אנך כנת עבדא במצר ופכך אללה רבך ולד̇לך אנא אמרך אן תצנע הד̇ה אלאמור
(יט) ואד̇א חצדת חצאדך פי צ̇יעתך פנסית כפה פי אלצחרא פלא תרג̇ע פתאכ̇ד̇הא בל תכון ללגריב ואליתים ואלארמלה לכי יבארכך אללה רבך פי ג̇מיע עמל ידיך
(כ) ואד̇א נפצ̇ת זיתונך פלא תסתקץ בעד ד̇לך בל יכון ללגריב ואליתים ואלארמלה
(כא) ואד̇א קטפת כרמך פלא תמשה בעד ד̇לך בל יכון ללגריב ולליתים ואלארמלה
(כב) ואד̇כר אנך כנת עבדא במצר ולד̇לך אנא אמרך באן תצנע הד̇ה אלאמור
<h3>פרק כה</h3>
(א) ואד̇א וקעת כ̇צומה בין אנאס פליתקדמו אלי ד̇וי אלחכם יחכמו בינהם וליזכו אלזכי ויט̇למו אלט̇אלם
(ב) ואד̇א אסתחק אלט̇אלם צ̇רבא פליבטחה אלחאכם ויצ̇רבה בחצ̇רתה במקדאר כ̇טיתה באחצא
(ג) יג̇לדה ארבעין לא יזד עליהא שיא פאן זאד עלי ד̇לך צארת ג̇לדה עט̇ימה וליהן ד̇לך אכ̇אך בחצ̇רתך
(ד) לא תכ̇טם אלת̇ור פי דוסה
(ה) ואד̇א אקאם אכ̇ואן ג̇מיעא ת̇ם מאת אחדהמא וליס לה ולד פלא תכן זוג̇ה אלמית לרג̇ל גריב ען אלאכ̇וה בל סלפהא ידכ̇ל אליהא באן יתכ̇ד̇הא לה זוג̇ה ויבתני בהא
(ו) וליכן אלבכר אלד̇י ירג̇ו אן תלד מנה יקום עלי אסם אכ̇יה אלמית לילא ינדרס אסמה מן אלאסראיל
(ז) פאן לם ישא אלרג̇ל אן יתזוג̇ סלפתה פלתצעד אלי באב אלחאכם אלי אלשיוך̇ ותקול קד אבא סלפי אן יקים לאכ̇יה אסמא פי מא בין בני אסראיל ולם ישא אן יבני בי
(ח) פידעו בה שיוך̇ קריתה ויכלמוה פי ד̇לך פאד̇א וקף עלי אלקול וקאל אנא לא אריד אלתזויג̇ בהא
(ט) תקדמת סלפתה אליה בחצ̇רה אלשיוך̇ וכ̇לעת נעלה מן רג̇לה ובצקת בחצ̇רתה ואג̇אבתה וקאלת כד̇א יצנע ברג̇ל לא יבני בית אכ̇יה
(י) וליסמי אסמה פי אלאסראיל בית מכ̇לוע אלנעל
(יא) ואד̇א תכ̇אצמא רג̇לאן ג̇מיעא פגלב אחדהמא אכ̇אה פתקדמת זוג̇ה אחדהמא לתכ̇לצה מן ידה פמדת ידהא פאמסכת פי חיאה
(יב) פאקטע כפהא ולא תשפק עליהא
(יג) לא יכן פי כיסך צנג̇תאן כברי וצגרי
(יד) לא יכן לך פי ביתך מכיאלאן כביר וצגיר
(טו) בל צנג̇את ואפיאת עאדלאת תכון לך ואכיאל ואפיה עאדלה תכון לך לכי תטול איאמך פי אלבלד אלד̇י אללה רבך מעטיך
(טז) לאן אללה יכרה כל פאעל האולי כל צאנע אלג̇ור
(יז) אד̇כר מא צנע בך עמלק פי אלטריק פי כ̇רוג̇כם מן מצר
(יח) אנה ואפאך פי אלטריק פתטרף מנך ג̇מיע אלמזחפין וראך ואנת לאגב ותעב ולם יכ̇ף אללה
(יט) פאד̇א אראחך אללה רבך מן ג̇מיע אעדאיך אלתי חואליך פי אלבלד אלד̇י אללה רבך מעטיך נחלה לתחוזה פאמח ד̇כר עמלק מן תחת אלסמא ולא תנס ד̇לך
<h3>פרק כו</h3>
(א) ואד̇א דכ̇לת אלי אלבלד אלד̇י אללה רבך מעטיך נחלה פחזתה ואקמת פיה
(ב) פכ̇ד̇ מן אואיל ת̇מר אלארץ̇ אלד̇י תדכ̇לה מן ריאצ̇ך אלתי אללה מעטיך וצירה פי בניג̇ה ואמץ̇ בה אלי אלמוצ̇ע אלד̇י יכ̇תארה אללה רבך ליחל נורה פיה
(ג) וסר בה אלי אלאמאם אלד̇י ילי פי ד̇לך אלזמאן וקל לה שכרת אליום אללה רבך אד̇ דכ̇לת אלי אלבלד אלד̇י קסם אללה לאבאינא אן יעטינאה
(ד) ויאכ̇ד̇ אלאמאם תלך אלבניג̇ה מן ידך פיצ̇עהא בין ידי קדס אללה
(ה) ת̇ם אבתד וקל בין ידי אללה רבך אן לבן אלארמני כאד אן יביד אבי פנזל מצר וסכן ת̇ם ברהט קליל פצאר ת̇ם אמה כבירה עט̇ימה
(ו) פאסא בנא אלמצריון ועד̇בונא וג̇עלו עלינא כ̇דמה צעבה
(ז) פצרחנא אלי אללה אלאה אבאינא פסמע צותנא ונט̇ר לצ̇עפנא ושקאינא וצ̇גטנא
(ח) פאכ̇רג̇נא מן מצר ביד שדידה וד̇ראע ממדודה ותכ̇ויף עט̇ים ואיאת ובראהין
(ט) וג̇א בנא אלי הד̇א אלמוצ̇ע ואעטאנא הד̇א אלבלד יפיץ̇ אללבן ואלעסל
(י) ואלאן הוד̇א קד ג̇ית באואיל ת̇מר אלארץ̇ אלד̇י רזקתני יא רב ת̇ם צ̇עה בין ידי קדס אללה רבך ואסג̇ד בין ידי אללה רבך
(יא) ואפרח בכל כ̇יר רזקך אללה רבך ואלך אנת ואללוי ואלגריב אלד̇י פי מחאלך
(יב) ואד̇א פרגת מן תעשיר ג̇מיע עשור גלתך וד̇לך פי אלסנה אלת̇אלת̇ה סנה כמאל אלעשור ודפעת ד̇לך אלי אללוי ואלגריב ואליתים ואלארמלה ואכלו מנה פי מחאלך ושבעו
(יג) פקל בין ידי אללה רבך קד נפית אלאקדאס מן ביתי וקד דפעתהא ללוי וללגריב ולליתים וללארמלה כג̇מיע וצאיאך אלד̇י אוציתני לם אתג̇אוז שיא מנהא ולם אנסאה
(יד) ואלעשר אלד̇י לי לם אכל מנה פי חזני ולם אצרף מנה שיא אלי נג̇ס ולא פי חואיג̇ מית בל קבלת אמר אללה רבי פיה וצנעת פיה כמא אמרתני
(טו) פאטלע מן מוטן קדסך מן אלסמא ובארך פי שעבך אלאסראיל ופי אלארץ̇ אלתי אעטית לנא כמא קסמת לאבאינא אן תכון ארצ̇א תפיץ̇ לבנא ועסלא
(טז) ואעלם באן אללה רבך יאמרך פי הד̇א אליום בהד̇ה אלרסום ואלאחכאם פאחפט̇הא ואעמל בהא בכל קלבך ובכל נפסך
(יז) ואנך כמא אמרת אללה רבך אן יכון לך אלאהא ואן תסיר פי טרקה ותחפט̇ רסומה ווצאיאה ואחכאמה ותקבל אמרה
(יח) פכד̇אך אללה רבך אמרך אליום לתכון לה אמה כ̇אצה כמא ועדך ואן תחפט̇ ג̇מיע וצאיאה
(יט) ואן יג̇עלך עליא עלי סאיר אלאמם אלד̇ין כ̇לקהם מדיחא ואסמא ופכ̇רא ואן תכון שעבא מקדסא ללה רבך כמא ועדך
<h3>פרק כז</h3>
(א) ת̇ם אמר מוסי ושיוך̇ אלאסראיל אלקום קאילין אחפט̇ו ג̇מיע אלוציה אלתי אמרכם בהא אליום
(ב) פיכון פי יום תעברון אלארדן אלי אלבלד אלד̇י אללה רבך מעטיך אנצב לך חג̇ארה עט̇ימה וביצ̇הא באספידאג̇
(ג) ואכתב עליהא ג̇מיע עיון הד̇ה אלתוריה בעד עבורך לכי תפתח אלבלד אלד̇י אללה רבך מעטיך בלד יפיץ̇ לבנא ועסלא כמא ועדך אללה אלאה אבאיך
(ד) פמן אול מא תעברון אלארדן תנצבו הד̇ה אלחג̇ארה אלתי אמרכם בהא אליום פי ג̇בל עיבל ותביצ̇והא באספידאג̇
(ה) ואבן ת̇ם מד̇בחא ללה רבך מד̇בח חג̇ארה לם תחרך עליהא חדידה
(ו) ולתכן מע ד̇לך חג̇ארה צחיחה וקרב עליהא צואעדך ללה רבך
(ז) ואד̇בח ד̇באיח סלאמה וכלהא ת̇ם ואפרח בין ידי אללה רבך
(ח) ואכתב עלי אחג̇אר ג̇מיע כלאם אלתוריה בינא נעמא
(ט) ת̇ם כלם מוסי ואלאימה אללואניון לאל אסראיל קאילין ארכן ואסמע יא אלאסראיל פאנך יומך הד̇א קד צרת שעבא ללה רבך
(י) ואקבל קולה ואעמל ג̇מיע וצאיאה אלתי אמרך בהא אליום
(יא) ת̇ם אמר מוסי קומה פי ד̇לך אליום קאילא
(יב) האולי יקומון ליבארכו אלאמה עלי ג̇בל גריזים בעד עבורכם אלארדן שמעון ולוי ויהודה ויששכר ויוסף ובנימן
(יג) והאולי יקומון עלי אללענה עלי ג̇בל עיבל ראובן גד ואשר זבולון דן ונפתלי
(יד) פיבתדו אלליואניון ויקולו לג̇מיע אלאסראיל בצות עאל
(טו) מלעון אלרג̇ל אלד̇י יצנע פסלא או מסבוכא למא יכרהה אללה או יתכ̇ד̇ה מן צנעה צאנע פיצירה לה פי פיג̇יבהם ג̇מיע אלקום אמין
(טז) ומלעון מסתכ̇ף באביה ואמה ויקול ג̇מיע אלקום אמין
(יז) ומלעון מן יסוג תכ̇ם צאחבה ויקול ג̇מיע אלקום אמין
(יח) ומלעון מצ̇ל ג̇אהלא פי אלטריק ויקול ג̇מיע אלקום אמין
(יט) ומלעון מן ימיל חכם גריב ויתים או ארמלה ויקול ג̇מיע אלקום אמין
(כ) ומלעון מן יצ̇אג̇ע זוג̇ה אביה למא כשף כנפה ויקול ג̇מיע אלקום אמין
(כא) ומלעון מן יצ̇אג̇ע שיא מן אלבהאים ויקול ג̇מיע אלקום אמין
(כב) ומלעון מן יצ̇אג̇ע אכ̇תה בנת אביה או בנת אמה ויקול ג̇מיע אלקום אמין
(כג) ומלעון מן יצ̇אג̇ע חמאתה ויקול ג̇מיע אלקום אמין
(כד) ומלעון מן יצ̇רב צאחבה סרא ויקול ג̇מיע אלקום אמין
(כה) ומלעון מן יאכ̇ד̇ רשוה ליקתל נפסא זכיה ויקול ג̇מיע אלקום אמין
(כו) ומלעון מן לא ית̇בת כלאם הד̇ה אלתוריה ליעמל בהא ויקול ג̇מיע אלקום אמין
<h3>פרק כח</h3>
(א) ואעלם אנך אן סמעת ואטעת אמר אללה רבך לתחפט̇ ותעמל ג̇מיע וצאיאה אלתי אמרך בהא אליום יג̇עלך אללה רבך עאליא עלי סאיר אמם אלארץ̇
(ב) וחלת בך הד̇ה אלברכאת ואדרכתך אד̇א סמעת אמר אללה רבך
(ג) וכנת מבארכא פי אלחצ̇ר ומבארכא פי אלבר
(ד) מבארכא ת̇מר בטנך ות̇מר ריאצ̇ך ות̇מר בהאימך ונתאג̇ בקרך וגפראת גנמך
(ה) ומבארכא מא פי נבאיג̇ך ומעאג̇נך
(ו) וצרת מבארכא פי דכ̇ולך ומבארכא פי כ̇רוג̇ך
(ז) ויג̇על אללה אעדאך אלמקאומין לך מצדומין בין ידיך פיכ̇רג̇ון אליך פי טריק ואחדה ויהרבון מן בין ידיך פי סבע טרק
(ח) ויאמר אללה בברכתה פי אהראיך ופי ג̇מיע ממדוד ידך ויבארך לך פי אלבלד אלד̇י אללה רבך מעטיך
(ט) וינצבך אללה לה שעבא מקדסא כמא ועדך אד̇ תחפט̇ וצאיאה ותסיר פי טרקה
(י) פינט̇ר ג̇מיע אלאמם אן אסם אללה קד סמי עליך פיכ̇אפונך
(יא) ויזידך אללה כ̇ירא פי ת̇מר ג̇סמך ות̇מר ריאצ̇ך ות̇מר בהאימך פי אלבלד אלד̇י קסם לאבאיך אן יעטיך
(יב) ויפתח אללה לך כ̇זאין כ̇ירה מן אלסמא פינזל מטר בלדך פי וקתה ויבארך פי ג̇מיע עמל ידיך חתי תקרץ̇ אממא כת̇ירה ואנת פלא תקתרץ̇
(יג) ויג̇עלך אללה ראסא ולא ד̇נבא ותכון עאליא מחצ̇א ולא תכון מתספלא אד̇ תקבל וצאיאה אלתי אנא אמרך בהא לתחפט̇הא ותעמל בהא
(יד) ולא תזול מן ג̇מיע אלאמור אלתי אמרך בהא אליום ימנה ולא יסרה פתתבע מעבודאת אכ̇ר פתעבדהא
(טו) ואן לם תקבל קול אללה רבך לתחפט̇ ותעמל וצאיאה ורסומה אלתי אמרך בהא אליום פחלת בך הד̇ה אללענאת פאדרכתך
(טז) וכנת מלעונא פי אלחצ̇ר ומלעונא פי אלבר
(יז) ומלעונא מא פי נביג̇תך ומעאג̇נך
(יח) ומלעונא ת̇מר בטנך וסאיר ת̇מר ארצ̇ך ונתאג̇ בקרך וגפראת גנמך
(יט) וצרת מלעונא פי דכ̇ולך ומלעונא פי כ̇רוג̇ך
(כ) ויבעת̇ אללה עליך אלמחק ואלאהאמה ואלזג̇רה פי ג̇מיע ממדוד ידך אלד̇י תצנעה אלי אנפאד̇ך ואבאדתך סריעא מן קבל רדאה שמאילך אד̇ תרכתני
(כא) וילזמך אללה אלובא אלי אן יפניך מן אלארץ̇ אלתי אנת דאכ̇ל אליהא לתחוזהא
(כב) ויצ̇רבך אללה בחמי אלסל ואלחאדה ואלרבע ואלפאלג̇ ובאלג̇פאף ואלשוב ואלירקאן פיכלבוך אלי אבאדתך
(כג) ותכון סמאוך אלתי פוק ראסך כאלנחאס ואלארץ̇ אלתי תחתך כאלחדיד
(כד) ויג̇על אללה מא ימטרה עלי ארצ̇ך גבארא ותראבא מן אלסמא יחדר עליך אלי אנפאד̇ך
(כה) יג̇עלך אללה מצדומא פי מא בין ידי אעדאיך חתי תכ̇רג̇ אליהם פי טריק ואחדה ותהרב בין ידיהם פי סבע טרק פתציר עברה לג̇מיע ממאלך אלארץ̇
(כו) ותציר ג̇ת̇תך מאכלא לטאיר אלסמא ובהאים אלארץ̇ וליס מזעג̇ להא
(כז) ויצ̇רבך אללה בקרח מצר ואלבואסיר ואלג̇רב ואלחכה מא לא תסתטיע מדאואתה
(כח) יצ̇רבך אללה באלג̇נון ואלעמי ובהתה אלקלב
(כט) חתי תציר כמג̇סס פי אלט̇הירה כמא יג̇סס אלאעמי וכ̇אצה פי אלאפלה ולא תנג̇ח טרקך ותציר מגשומא ומגצובא טול זמאנך וליס לך מגית̇
(ל) באן תתזוג̇ מראה פיאתיהא רג̇ל אכ̇ר ותבני ביתא ולא תג̇לס פיה ותגרם כרמא פלא תבד̇לה
(לא) ויכון ת̇ורך מד̇בוחא חד̇א עיניך פלא תאכל מנה וחמארך מגצובא מן בין ידיך פלא ירג̇ע אליך וגנמך מסלמה אלי אעדאיך וליס לך מגית̇
(לב) בנוך ובנאתך מדפועין אלי קום אכ̇רין ועינאך תריאהם שאכ̇צתאן אליהם טול אלזמאן ולא פי ידך טאקה
(לג) ות̇מר ארצ̇ך וסאיר כסבך יאכלה קום לם תערפהם ותציר כד̇אך מגשומא מעסופא טול אלזמאן
(לד) חתי תציר מעתוהא מן נט̇ר עיניך אלד̇י תראה
(לה) ויצ̇רבך אללה בקרח רדי עלי אלרכאב ואלסאקין מא לא תטיק מדאואתה במא יולמך מן קדמך אלי האמתך
(לו) ויג̇ליך אללה ומלכך אלד̇י תנצבה לך אלי קום לם תערפהם אנת ואבאוך פתכ̇דם ת̇ם מעבודאת אכ̇ר מן כ̇שב וחג̇ארה
(לז) פתציר וחשה ומת̇לה וחכאיה פי ג̇מיע אלאמם אלד̇י יסוקך אללה אלי ת̇ם
(לח) אד̇א כ̇רג̇ת בד̇ארא פי אלצחרא כת̇ירא פקליל מא תג̇מע מנה בל יקצמה אלג̇ראד
(לט) ואד̇א תגרס כרומא ותפלחהא פלא תשרב מנהא כ̇מרא ולא תועיה בל יאכלה אלדוד
(מ) ואד̇א יכון לך זיאתין פי ג̇מיע תכ̇מך פלא תדהן מנהא בדהן בל תנת̇ר נת̇רא
(מא) ואד̇א תולד בנינא ובנאת פלא יבקון לך בל יג̇לון פי אלסבי
(מב) וג̇מיע שג̇רך ות̇מר ארצ̇ך יקרצ̇ה אלפראש
(מג) ואלגריב אלד̇י פימא בינכם ירתפע עליך עליא כבירא ואנת תנחט ספלא הויא
(מד) חתי אנה יקרצ̇ך ואנת לא תקרצ̇ה הו יציר ראסא ואנת תציר ד̇נבא
(מה) ותחל בך ג̇מיע הד̇ה אללענאת ותכלבך פתדרכך אלי אנפאד̇ך אד̇ לם תקבל אמר רבך פתחפט̇ וצאיאה ורסומה אלתי אמרך בהא
(מו) פתציר בך איה וברהאנא ופי נסלך אלמשאבהך אלי אלדהר
(מז) ובדל מא לם תעבד אללה רבך בפרח וג̇ודה קלב מן כת̇רה אלאשיא
(מח) פתכ̇דם עדוך אלד̇י יסלטה אללה עליך בג̇וע ועטש וערי ועוז כל שי ויצ̇ע אצרא מן חדיד עלי ענקך אלי אן ינפד̇ך
(מט) ויגזיך אללה קבילא מן בעיד מן טרף אלארץ̇ כמא יתחלק אלנסר קבילא לא תפהם לגתה
(נ) קבילא וקיח אלוג̇ה מן לם יהאב וג̇ה שיך̇ ולא יראף עלי צבי
(נא) פיאכל ת̇מר בהאימך ות̇מר ארצ̇ך אלי אנפאד̇ך ולא יבקי לך ברא ולא עצירא ולא דהנא ולא נתאג̇ בקרך וגפראת גנמך אלי אן יבידך
(נב) ויחאצרך פי ג̇מיע מחאלך אלי אן יהד אסוארך אלשאמכ̇ה ואלחצינה אלתי אנת ואת̇ק בהא פי ג̇מיע בלדך ויחאצרך פי ג̇מיע מחאלך פי בלדך אלד̇י אעטאך אללה רבך
(נג) ותאכל ת̇מר ג̇סדך לחם בניך ובנאתך אלד̇י אעטאך אללה רבך בחצאר וצ̇יק ממא יצ̇יק עליך עדוך
(נד) חתי אן אלרג̇ל אלרכ̇ץ מנך ואלמדלל ג̇דא ישח עלי אכ̇יה ואמרתה חרמתה ובאקי בניה אלד̇ין יבקיהם
(נה) מן אן יעטי לואחד מנהם מן לחם בניה אלד̇י יאכל ממא לא יבקי לה שיא מן אלחצאר ואלצ̇יק אלד̇י יצ̇יק עליך עדוך פי ג̇מיע מחאלך
(נו) חתי אלרכ̇צה מנך ואלמדללה אלתי לם תעוד קדמהא אן תצ̇עה עלי אלארץ̇ מן אלדללה ואלרכ̇צה תשח עלי זוג̇הא חרמהא ואבנהא ובנתהא
(נז) ובמשימתהא אלסאקטה מנהא ואג̇ננהא אלתי תרמי בהא תנפרד בהא הי פתאכלהא מן עוז כל שי פי סתר בחצאר וצ̇יק ממא יצ̇יק עליך עדוך פי מחאלך
(נח) ואן לם תחפט̇ ותעמל ג̇מיע כלאם הד̇ה אלתוריה אלמכתובה פי הד̇א אלספר אן תכ̇אף אסם אלג̇ליל אלמכ̇וף הוא אללה רבך
(נט) פיג̇על אללה צ̇רבאתך עג̇יבה וצ̇רבאת נסלך אלמד̇כורין צ̇רבאת כברי דארה ואמראצ̇א רדיה דארה
(ס) וירד עליך ג̇מיע אדוא מצר אלתי חד̇רתהא מן קבלהם פתלזמך
(סא) ואיצ̇א כל צ̇רבה ממא ליס מכתובא פי ספר הד̇ה אלתוריה יסלמהא אללה עליך אלי אנפאד̇ך
(סב) ותבקו רהטא ד̇א אחצא בדל מא כנתם ככואכב אלסמא כת̇רה אד̇ לם תקבל קול אללה רבך
(סג) ויכון כמא קצד אללה בכם אן יחסן אליכם וית̇מרכם כד̇לך יקצד אללה רבכם אן יבידכם וינפד̇כם ותנדרסון ען אלבלד ותנג̇לון ען אלארץ̇ אלתי אנת דאכ̇ל אליהא לתחוזהא
(סד) ויבדדך אללה פי ג̇מיע אלאמם מן טרף אלארץ̇ אלי טרפהא פתעבדו ת̇ם מעבודאת אכ̇ר מא לם תערפהא אנת ואבאוך כ̇שבא וחג̇ארה
(סה) ופי תלך אלאמם לא תטמאן ולא יכון קראר לקדמך ויעטיך אללה ת̇ם קלבא רג̇זא ושכ̇וץ אלעין וד̇בול אלנפוס
(סו) פתכון חיאתך מעלקה חד̇אך ותפזע לילא ונהארא ולא תאמן בחיאתך
(סז) תקול באלגדאה יא ליתני אמסית ובאלעשא יא ליתני אצבחת מן פזע קלבך אלד̇י תפזע ומן נט̇ר עיניך אלד̇י תנט̇ר
(סח) וירדך אללה אלי מצר פי אלספן פי אלטריק אלתי קלת לך לא תעוד אבדא אן תראה ותערצ̇ון ת̇ם ללביע לאעדאיכם עבידא ואמא וליס משתר
(סט) הד̇א כלאם אלעהד אלד̇י אמר אללה מוסי אן יעאהד בני אסראיל פי בלד מואב סוי אלעהד אלד̇י עאהדהם פי חריב
<h3>פרק כט</h3>
(א) ת̇ם דעי מוסי בג̇מיע בני אסראיל וקאל להם אנתם שאהדתם ג̇מיע מא צנע אללה בחצ̇רתכם פי בלד מצר בפרעון וג̇מיע קואדה וסאיר אהל בלדה
(ב) אלאעלאם אלעט̇אם אלתי ראתהא עינאך ותלך אלאיאת ואלבראהין אלעט̇ימה
(ג) ולם יעטכם אללה קלבא לתעלמו ועיונא תנט̇רו ואד̇אנא תסמעו אלי הד̇א אליום
(ד) וסירתכם ארבעין סנה פי אלבר ת̇יאבכם לם תבל עליכם ונעאלכם עלי ארג̇אלכם
(ה) וטעאמכם אלד̇י אעתדתמוה לם תאכלוה וכ̇מרא ומסכרא לם תשרבו לכי תעלמו אנא אללה רבכם
(ו) ת̇ם ג̇יתם אלי הד̇א אלמוצ̇ע וכ̇רג̇ סיחון מלך חשבון ועוג מלך אלבת̇ניה תלקנא ללחרב פקתלנאהמא
(ז) ואכ̇ד̇נא בלדהמא ודפענאהא נחלה ללראובניין וללגדיין ונצף סבט מנשה
(ח) פאחפט̇ו כלאם הד̇א אלעהד ואעמלו בה לכי תנג̇חו פי ג̇מיע מא תצנעון
(ט) אנתם וקוף אליום כלכם בין ידי אללה רבכם ריאסכם ואסבאטכם ושיוכ̇כם וערפאכם וג̇מיע אלאסראיל
(י) ואטפאלכם ונסאכם ואלגריב אלד̇י פי וסט עסכרך מן מחתטב חטבך אלי מסתקי מאך
(יא) לאדכ̇לך פי עהד אללה רבך ופי חרג̇ה אלד̇י אללה עאהד מעך אליום
(יב) לכי ית̇בתך אליום לה לאמה והו יכון לך אלאהא כמא ועדך וכמא קסם לאבאיך לאברהים ואסחק ויעקוב
(יג) וליס מעכם וחדכם אנא עאהד הד̇א אלעהד והד̇א אלחרג̇
(יד) אלא מע מן הו מוג̇וד חאצ̇ר אליום בין ידי אללה רבך ומע מן ליס מענא אליום
(טו) ואנתם עלמתם מא אקמנא פי בלד מצר ומא ג̇זנא פי מא בין אלאמם אלד̇ין ג̇זתם בינהם
(טז) וראיתם ארג̇אסהם וטואגיתהם מן כ̇שב וחג̇ארה ופצ̇ה וד̇הב אלתי מעהם
(יז) כילא יוג̇ד פיכם רג̇ל או אמראה או עשירה או סבט מן קלבה מאיל אליום ען טאעה אללה רבנא לימצ̇י ויעבד מעבדאת אלתי לאולאיך אלאמם כילא יוג̇ד פיכם אצל מת̇מר סם או עלקם
(יח) פאד̇א סמע הד̇א אלחרג̇ קדר פי נפסה קאילא לא יכון לי אלא סלאם אד̇ אנמא אסיר מע הוי קלבי לכי אמד באלרוא אלעטש
(יט) פלא ישא אללה אן יגפר לה ד̇לך בל חיניד̇ ישתד גצ̇ב אללה וחמיתה פי ד̇לך אלרג̇ל וילזק בה ג̇מיע הד̇א אלחרג̇ אלמכתוב פי הד̇א אלספר וימחו אללה אסמה מן תחת אלסמא
(כ) ויפרדה אללה עלי שר מן ג̇מיע אסבאט אסראיל כג̇מיע חרג̇ הד̇א אלעהד אלמכתוב פי ספר הד̇ה אלתוריה
(כא) חתי יקול אלג̇יל אלאכ̇ר מן בניכם אלד̇ין יקומן מן בעדכם ואלגריב אלד̇י יאתי מן בלד בעיד פינט̇רון צ̇רבאת תלך אלארץ̇ ואמראצ̇הא אלתי אמרצ̇הא אללה
(כב) חתי כאן ג̇מיע ארצ̇הא מחרקה בכברית ונאר לא תזרע ולא תנבת ולא יטלע פיהא שי מן אלעשב כמקלב סדום ועמורה אדמה וצבוים אלתי קלב אללה בגצ̇בה וחמיתה
(כג) ויקול ג̇מיע אלאמם למא ד̇א צנע אללה כד̇לך לתלך אלארץ̇ ומא סבב שדה אלגצ̇ב אלעט̇ים הד̇ה
(כד) פיג̇אבון באן ד̇לך עלי מא תרכו אללה אלאה אבאיהם אלד̇י עהד מעהם חין אכ̇רג̇הם מן בלד מצר
(כה) ומצ̇ו ועבדו מעבודאת אכ̇ר וסג̇דו להא מעבודאת לם יערפוהא ולם תנצב להם נציבא
(כו) ואשתד גצ̇ב אללה עלי ד̇לך אלבלד ליאתי עליהא ג̇מיע אללענה אלמכתובה פי הד̇א אלספר
(כז) פקלעהם אללה מן בלדה בגצ̇ב וחמיה ובסכ̇ט עט̇ים וטרחהם אלי בלד אכ̇ר כמא תרונהם אליום
(כח) פיעתברון פיקולון כד̇אך אלמסתוראת ללה רבנא ואלמכשופאת אלתי הי אלינא ולבנינא אלי אלדהר פי אן נעמל ג̇מיע הד̇ה אלתוריה ג̇מיעא
<h3>פרק ל</h3>
(א) ויכון אד̇א חלת בך ג̇מיע הד̇ה אלאמור אלברכאת ואללענאת אלתי תלותהא עליך פארג̇ע פי נפסך פי מא בין ג̇מיע אלאמם אלד̇י דחאך אללה רבך ת̇ם
(ב) ותב אלי אללה ואקבל קולה כג̇מיע מא אנא אמרך אליום אנת ובניך בכל קלבך ובכל נפסך
(ג) פירד אללה רבך סביך וירחמך ויעוד ויג̇מעך מן בין ג̇מיע אלאמם אלד̇י בדדך אללה רבך הנאך
(ד) פלו אן דחאך פי טרף אלסמא לג̇מע שמלך אללה מן ת̇ם ולקדמך
(ה) וידכ̇לך אללה רבך אלי אלבלד אלד̇י חאזו אבאוך וחזתה ויחסן אליך וית̇מרך ויכת̇רך מן אבאיך
(ו) וישרח אללה רבך צדרך וצדר נסלך לתחב אללה בג̇מיע קלבך ונפסך לכי תחיא
(ז) ויחל אללה רבך הד̇ה אללענאת עלי אעדאיך ועלי שאניך אלד̇ין כלבוך
(ח) ואנת תתוב ותקבל אמר אללה ותצנע ג̇מיע וצאיאה אלתי אנא אמרך אליום
(ט) ויזידך אללה כ̇ירא פי ג̇מיע עמל ידך ות̇מר ג̇סמך ות̇מר בהאימך ות̇מר ריאצ̇ך אד̇ ירג̇ע אללה אן יקצד בך כ̇ירא כמא קצד באבאיך
(י) אד̇ תקבל קול אללה רבך לתחפט̇ וצאיאה ורסומה אלמכתובה פי ספר הד̇ה אלתוריה אד̇ תתוב אלי אללה רבך בכל קלבך ונפסך
(יא) ואעלם אן הד̇ה אלוצאיא אלתי אנא אמרך בהא אליום ליס הי בכ̇פיה ענך ולא הי בעידה
(יב) ליסת הי באלסמא פיקול קאיל מן ד̇א יצעד לנא אלי אלסמא וינזלהא לנא ויסמעונהא ונעמל בהא
(יג) וליסת הי מן עבר אלבחר פיקול קאיל מן ד̇א יעבר לנא אלי ג̇אנב אלבחר ויאכ̇ד̇הא לנא ויסמעונהא ונעמל בהא
(יד) בל אלאמר קריב אליך ג̇דא ימכנך בפיך ובקלבך לתעמל בה
(טו) אנט̇ר קד ג̇עלת בין ידיך אליום אלחיאה ואלכ̇יר ואלמות ואלשר
(טז) אלד̇י אמרך אליום לתחב אללה רבך ותסיר פי טרקה ותחפט̇ וצאיאה ורסומה ואחכאמה ותחיא ותכת̇ר ויבארכך אללה רבך פי אלבלד אלד̇י אנת דאכ̇ל אליה לתחוזה
(יז) ואן תולי קלבך ולם תחפט̇ ותזול ותסג̇ד למעבודאת אכ̇ר ותעבדהא
(יח) פקד אכ̇ברתכם מן אליום באנכם תאבדון ולא תטול מדתכם פי אלבלד אלד̇י אנתם עאברון אלארדן לתסיר אליה לתחוזוה
(יט) קד אשהדת עליכם אליום אלסמא ואלארץ̇ אלחיאה ואלמות באני ג̇עלת בין ידיך אלברכאת ואללענאת וארי לך אן תכ̇תאר אלחיאה לכי תחיא אנת ונסלך
(כ) וד̇לך לתחב אללה רבך ותקבל קולה ותלזם טאעתה אד̇ הי חיאתך וטול איאמך לתקים עלי אלארץ̇ אלתי קסם אללה לאבאיך אברהים ואסחק ויעקוב אן יעטיהם
<h3>פרק לא</h3>
(א) ת̇ם מצ̇י מוסי וכלם בני אסראיל בג̇מיע הד̇ה אלכלמאת
(ב) וקאל להם אנא אליום אבן מאיה ועשרין סנה לא אטיק זיאדה עלי אלדכ̇ול ואלכ̇רוג̇ ואללה קד קאל לי אנך לא תעבר הד̇א אלארדן
(ג) אן אללה רבך אלד̇י נורה ג̇איז בין ידיך הו ינפד̇ האולי אלאמם מן בין ידיך ותחוזהם יהושע הו יעבר בין ידיך כמא קאל אללה
(ד) ויצנע אללה בהם כמא צנע בסיחון ועוג מלכי אלאמורי ובאהל בלדהמא אלד̇ין אנפד̇הם
(ה) ויסלמהם אללה בין ידיכם ותצנע בהם כג̇מיע אלוציה אלד̇י אוציתכם
(ו) תשדדו ותאידו לא תכ̇אפהם אן אללה רבך נורה סאיר בין ידיך לא ידעך ולא יתרכך
(ז) ודעי מוסי ביהושע וקאל לה בחצ̇רה ג̇מיע אסראיל תשדד ותאיד פאנך תדכ̇ל האולי אלקום אלי אלבלד אלד̇י קסם אללה לאבאיהם אן יעטיהם ואנת תנחלה להם
(ח) ואללה אלד̇י נורה סאיר בין ידיך הו יכון מעך לא ידעך ולא יתרכך פלא תכ̇ף ולא תרעד
(ט) ת̇ם כתב מוסי הד̇ה אלתוריה ודפעהא אלי אלאימה בני לוי אלחאמלין צנדוק עהד אללה ואלי ג̇מיע שיוך̇ אסראיל
(י) פאמרהם מוסי קאילא בעד סבע סנין פי וקת סנה אלתסיב פי חג̇ אלמט̇ל
(יא) אד̇א חג̇ ג̇מיע אלאסראיל ליחצ̇רו בין ידי אללה רבך פי אלמוצ̇ע אלד̇י יכ̇תארה תקרא הד̇ה אלתוריה חד̇א ג̇מיע אסראיל בחית̇ יסמעונהא
(יב) וד̇אך באן תג̇וק ג̇מיע אלקום אלרג̇אל ואלנסא ואלאטפאל ואלגריב אלד̇י פי מחאלך לכי יסמעו ויתעלמו ויכ̇אפו אללה רבכם ויחפט̇ו ויעמלו בג̇מיע כלאם הד̇ה אלתוריה
(יג) ובנוהם אלד̇ין לם יבלגו יסמעו ויתעלמו ליכ̇אפו אללה רבכם טול אלזמאן אלד̇ין אנתם אחיא עלי אלבלד אלד̇י אנתם עאברון אלארדן לתחוזוה
(יד) וקאל אללה למוסי הוד̇א דנא אג̇לך לתמות אדע ביהושע וקפא פי כ̇בא אלחצ̇ר חתי אסתכ̇לפה פמצ̇י מוסי ויהושע ווקפא פי כ̇בא אלמחצ̇ר
(טו) פתג̇לא אללה פי אלכ̇בא בעמוד גמאם ווקף עלי באבה
(טז) פקאל אללה למוסי אנך מנצ̇ג̇ע מע אבאיך וסיקום הד̇א אלשעב פיטגו פי תבע מעבודאת אהל אלבלד אלד̇י הו סאיר אלי ת̇ם פי מא בינהם פיתרכני ויפסך̇ עהדי אלד̇י עאהדתה מעה
(יז) פישתד גציבי עליהם פי ד̇לך אליום פאתרכהם ואחג̇ב רחמתי ענהם פיצירון מאכלא ותציבהם שראיר כת̇ירה ומצ̇איק פיקול פי ד̇לך אלזמאן אלא אן ממא ליס נור רבי מעי אצאבתני הד̇ה אלשראיר
(יח) ומע ד̇לך אנא מקים עלי חג̇ב רחמתי פי ד̇לך אלזמאן ענהם בסבב אלשר אלד̇י עמל אד̇ ולי אלי מעבודאת אכ̇ר
(יט) ואלאן אכתבו לכם הד̇ה אלתסבחה ולקנהא לבני אסראיל חתי תצירהא פי אפואההם לכי תכון לי הד̇ה אלתסבחה שאהדא עליהם
(כ) אד̇ אדכ̇להם אלי אלבלד אלד̇י קסמת לאבאיהם והו יפיץ̇ לבנא ועסלא פיאכל קומהם וישבע ויסמן ת̇ם יולי אלי מעבודאת אכ̇ר פיעבדהא וירפצ̇ני ויפסך̇ עהדי
(כא) פיכון אד̇א אצאבתהם שראיר כת̇ירה ושדאיד חצ̇רת הד̇ה אלתסבחה בשאהד עליה אד̇ יג̇ב אן לא תנסי מן אפואה נסלה לאני עאלם בכ̇אטרה מן אליום קבל אן אדכ̇לה אלי אלבלד אלד̇י קסמת לה
(כב) פכתב מוסי הד̇ה אלתסבחה פי ד̇לך אלוקת ולקנהא בני אסראיל
(כג) ת̇ם אסתכ̇לף מוסי יהושע אבן נון וקאל לה תשדד ותאיד לאנך תדכ̇ל בני אסראיל אלבלד אלד̇י קסמת להם ואנא אכון מעך
(כד) פלמא פרג מוסי מן כתב ג̇מיע כלאם הד̇ה אללתוריה פי אלספר אלי אן כמלת
(כה) אמר מוסי אללואניין חאמלי צנדוק אלשהאדה וקאל להם
(כו) כ̇ד̇ו הד̇א אלספר אלתוריה וצירוה אלי ג̇אנב צנדוק עהד אללה רבכם פיכון ת̇ם עליך שאהדא
(כז) לאני עאלם כ̇לאפך וצעובה רקבתך הוד̇א ואנא פי אלחיאה מעכם לם תזאלו מכ̇אלפין וכיף בעד מותי
(כח) ג̇וקו אלי ג̇מיע שיוך̇ אסבאטכם וערפאכם חתי אכלמהם בהד̇א אלכלאם ואשהד עליהם אלסמא ואלארץ̇
(כט) לאני עאלם אנכם בעד מותי סתפסדון ותזולון מן אלטריק אלד̇י אמרתכם בה פיואפיכם אלשר פי אכ̇ר הד̇ה אלאיאם אד̇ תצנעון אלשר בין ידי אללה לתגיט̇וה באעמאל ידיכם
(ל) וכלמהם מוסי בג̇מיע כלאם הד̇ה אלתסבחה אלי אן כמלת
<h3>פרק לב</h3>
(א) ינצת אהל אלסמאואת חתי אתכלם ויסמע אהל אלארץ̇ אקואל פאי
(ב) וידר כאלמטר בת̇י ותהטל כאלטל מקאלתי כאלטש עלי אלכלא וכאלרד̇אד̇ עלי אלעשב
(ג) לאני אדעוכם באסם אללה פאעטו אלכבריא לרבנא
(ד) אלכ̇אלק אלצחיח פעלה אלד̇י ג̇מיע סירה באלחכם אלטאיק ד̇ו אלאמאנה לא ג̇ור ענדה הו אלעדל אלמסתקים
(ה) אפסד אמאמה לא כאוליאה לכן אלמעיבין אלג̇יל אלעסר אלמנפתל
(ו) אללה תכאפון בהד̇ה אלאפעאל יא שעב ג̇אהל גיר חכים אליס הו מנשיך קאניך הו צנעך ואתקנך
(ז) אד̇כר איאם אלדהר פתפהם סנין ג̇יל וג̇יל סל אבאך ויכ̇ברך אשיאכ̇ך ויקולון לך
(ח) אן אלעאלי מן חית̇ אנחל אלאמם ופרק בני אדם אוקף מן תכ̇ם אלאמם אחצא בני אסראיל
(ט) לאן צפוה אללה שעבה אליעקוב פצ̇לה וכ̇אצתה
(י) כפאה פי ארץ̇ אלבריה ופי תיה פלאה אלסמאואה אחאט בה ופהמה וחפט̇ה כג̇נין עינה
(יא) כאלנסר ית̇ייר עלי וכרה ועלי ג̇ואזלה ירפרף יבסט ג̇נאחיה פיאכ̇ד̇הם ויחמלהם עלי רישה
(יב) כד̇אך אללה סירה פראדא וליס מעה מעבודאת אכ̇ר
(יג) וארכבה עלי קמאקם אלארץ̇ חתי אכל מן נמו אלריאץ̇ וכאנה ארצ̇עה אללבן מן אלחג̇ר ואלעסל מן אלצואן אלצלדי
(יד) סמן אלבקר ולבן אלגנם מע שחום אלכ̇ראף וכבאש בני אלבת̇ניה ואלעתדאן מע לב דרמך אלחנטה וכאן דם אלענב ישרבה כ̇מרא
(טו) פלמא סמן אלמוצוף כד̇אך בטר אד̇ קיל לה קד סמנת וגלט̇ת וג̇סות פתרך אלאלאה אלד̇י צנעה ואמתחן מעתמד גות̇ה
(טז) ואגארוה באג̇נביין ובמכארה יגצ̇בונה
(יז) יד̇בחון ללשיאטין וליסת באלהה והי מעבודאת לם יערפוהא ג̇דד ג̇את מן קריב ולם יעב בהא אכ̇יאר אבאיכם
(יח) פקיל לה אלכ̇אלק אלמנשיך תנסי ואלטאיק אלמבתדיך
(יט) פלמא ראי ד̇לך אללה פרפצ̇הם ממא אגצ̇בוה מנהם אלבנון ואלבנאת
(כ) פקאל אחג̇ב רחמתי ענהם אוריהם מא עאקבתהם לאנהם ג̇יל מתקלב בנון לא אמאנה פיהם
(כא) כמא אנהם אכאדוני בגיר אלאה ואגצ̇בוני בגרוראתהם כד̇אך אני אכידהם בלא שעב ובקביל ג̇אהל אגיט̇הם
(כב) לאן אלנאר תנקדח מן גצ̇בי פתתוקד אלי אספל אלת̇רי ותאכל אלארץ̇ ונבאתהא חתי תסטע אסאס אלג̇בל
(כג) כד̇אך אזידהם שרורא וסהאמי אפרקהא פיהם
(כד) סג̇אר אלג̇וע וחמי אלוהג̇ וחתף אלמר ואסנאן אלבהאים אטלקהא פיהם מע חמיה זואחל אלתראב
(כה) וסיף מת̇כל מן כ̇ארג̇ והיבה מן אלכ̇דור חתי אלשאב חתי אלעאתק ואלרצ̇יע מע ד̇וי אלשיבה כ̇אפה
(כו) ולקד קלת אתקצאהם באסתחקאק ואעטל מן בין אלנאס ד̇כרהם
(כז) לולא אנא אחד̇ר להם כיד אלעדו לילא ינכר ד̇לך אעדאוהם כילא יקולו ידנא קד עלת וליס אללה פעל בהם כל הד̇ה אלאמור
(כח) לאנהם קביל מצ̇יע אלחכמה וליס פיהם פהם
(כט) ולו תחכמו לעקלו כ̇לה יפהמון בהא עאקבתהם
(ל) והו אן יקולו כיף יקלב אלואחד אלפא ואת̇נאן יהרבון רבוה לולא אן מעתמדהם אסלמהם ואללה אמכן מנהם
(לא) אנה ליס כמעתמדנא מעתמדהם ולא אעדאונא יפקהון
(לב) אנהם יעאקבון כאן מן ג̇פן סדום ג̇פנהם ומן דואלי עמרה כד̇אך ענבהם ענאב אלסם וענאקידהם מרה להם
(לג) וכחמיה אלתנאנין כ̇מרהם וסם אלרקש מנהא אלצ̇אריה
(לד) אלא אן ג̇מיע ד̇לך מכנוז ענדי ומכ̇תום פי כ̇זאיני
(לה) ולי אלאנתקאם ואלתופיה פי וקת תזול אקדאמהם אנה מא אקרב יום תעסהם ואסרע אלמעדאת להם
(לו) אד̇ יחכם אללה לשעבה וען עבידה יצפח אד̇א ראי אן אלמקדרה קד ד̇הבת וכ̇לא אלמחבוס ואלמתרוך ג̇מיעא מן סכ̇טהם
(לז) וקאל אלעדו אין אלאההם אלמעתמד אלד̇י אסתכנו אליה
(לח) אלד̇ין כאנו יאכלון שחום ד̇באיחהם וישרבון כ̇מר מזאג̇הם יקומו אלאן פיעינוכם ויכונו עליכם ג̇נה
(לט) אנט̇רו אלאן אנני הו וחדי וליס אלאה מעי אנא אמית ואחיי כמא טאלמא קד אוהנת ולם אזל אשפי וליס מן ידי מכ̇לץ
(מ) ואנא אקסם באלסמא ואקול ובקאי אלדאים
(מא) לאסנן בריק סיפי ותמסך אלחכם ידי וארד אלאנתקאם לאעדאיי ואלמכאפה עלי שאניי
(מב) פכאני אסכר סהאמי מן דמאהם וסיפי יאכל לחומהם פירוי מן דם אלצריע ואלסבי מן רוס פראענה אלאעדא
(מג) אמדחו יאיהא אלאמם שעבה לאנה ינתקם דם עבידה פירד תלך אלנקמה עלי אעדאיה ויגפר לבלאדה ושעבה
(מד) ואתי מוסי וכלם אלקום בהד̇ה אלתסביחה הו ויושע בן נון
(מה) פלמא פרג מוסי ליכלם ג̇מיע הד̇ה אלכלמאת אלי ג̇מיע אסראיל
(מו) קאל להם רדו באלכם אלי ג̇מיע אלכלאם אלד̇י אנא שאהדכם בה אליום לתאמרו בה בניכם פיחפט̇ו ויעמלו ג̇מיע אמור הד̇ה אלתוריה
(מז) לאנה ליס בכלאם פארג הו ענכם בל הי חיאתכם ובה תטול מדתכם פי אלבלד אלד̇י אנתם ג̇איזון אלארדן אליה לתחוזוה
(מח) ת̇ם כלם אללה מוסי פי ד̇את ד̇לך אליום קאילא
(מט) אצעד אלי ג̇בל אלעברין הד̇א ג̇בל נבו אלד̇י פי בלד מואב אלד̇י בחצ̇רה יריחו ואנט̇ר אלבלד אלד̇י אנא מעטיה לבני אסראיל חוזא
(נ) ומת פי אלג̇בל אלד̇י אנת צאעד אליה ואנצ̇ם אלי קומך כמא מאת הרון אכ̇וך פי ג̇בל הר ואנצ̇ם אלי קומה
(נא) עלי מא נכת̇תמא אלאמה בי פי מא כ̇צומה רקים פי בריה סין ולם תקדסאני פי מא בינהם
(נב) לד̇לך תנט̇ר אלארץ̇ אלתי אעטיתהא לבני אסראיל מן אלמקאבלה ולא תדכ̇ל אליהא
<h3>פרק לג</h3>
(א) והד̇ה אלברכאת אלתי בארך בהא מוסי רסול אללה בני אסראיל קבל מותה
(ב) וקאל אללהם אלד̇י תג̇לי לנא מן טור סיני ואשרק בנורה מן ג̇בל שעיר ולוח בה מן ג̇בל פארן ואתי רבואת אלקדס בשריעה נור מן ימינה להם
(ג) ואחתבא איצ̇א שעבא פג̇מיע כ̇ואצהם פי טאעתך והם יקפון את̇ארך ויתנאקלון כלמאתך
(ד) אללהם אלד̇י אמר לנא מוסי באלתוריה פג̇עלהא וראת̇ה לג̇וקה יעקוב
(ה) וכאן מלכא פי אלמוצוף חין תג̇תמע אליה ריאסה וסאיר אסבאטה
(ו) אסאלך אן יחיא אלראובן ולא ימות ולא יציר רהטה ד̇א אחצא
(ז) והד̇א מא קאל ליהודה אללהם אסמע צות יהודה ורדה אלי קומה מן גזוה ואג̇על ידיה מנתצפתין לה וכן לה עונא עלי אעדאיה
(ח) וקאל ללוי אללהם אלד̇י אנחלת צחאיחך ואנוארך ללרג̇ל אלד̇י הו בארך וקד אמתחנתה פי ד̇את אלמחנה ואכ̇צמתה פי מא אלכ̇צומה
(ט) פוג̇דתה אלקאיל ען אביה ואמה כאנה לם יראהם ולם ית̇בת אכ̇ותה ולם יעתרף בבניה ממא חרסו מקאלתך והם יחפט̇ון עהדך
(י) והם יפתון פי אחכאמך לאל יעקוב ופי תוראתך לאל אסראיל ויצירון אלבכ̇ור בין ידיך ואלכמאל עלי מד̇בחך
(יא) אללהם כד̇אך פבארך פי ג̇נדה וארץ̇ מא תצנעה ידאה ואוהן אחקא מקאומיה ושאניה מן אן יקאומוה
(יב) וקאל לבנימין אד̇ הו ודיד אללה סיסכן ואת̇קא בה והו יטוף בה טול אלזמאן ובין ט̇הראניה יסכן
(יג) וקאל ליוסף אללהם פבארך פי בלדה מן מלאד̇ סמאואתך וטלהא מן אלגמור אלגאיציה אלספלי
(יד) ומן מלאד̇ אלגלאת אלשמסיה ומלאד̇ אלחבוב אלקמריה
(טו) ומן אצול אלג̇באל אלאוליה ומן פרוע אליפאע אלדהריה
(טז) ומן נעמה אלארץ̇ באסרהא ורצ̇א סאכן אלסנא יחל ג̇מיע ד̇לך בראס יוסף ובהאמה נאסך אכ̇ותה
(יז) וליכן אלבהא ללממת̇ל בבכר ת̇ורה פתציר קרונה כקרון אלכרכדאן חתי ינטח בהא אלאמם אלי אקטאר אלארץ̇ ושרחהא אנהא רבואת אפרים ואלוף מנשה
(יח) וקאל לזבולן אפרח יא זבולן פי אספארך ואנת יא יששכר פי מנאזלך
(יט) פאן אלאמם אלי ג̇בלכמא תחצ̇ר ותד̇בח פיה ד̇באיח עאדלה פהם גרק אלבחאר ירצ̇עון ודפאין אלרמל יכנזוהא
(כ) ולגד קאל תבארך אלמוסע לה בלדה פהו כלבו יסכנהא אלד̇י ידק אלד̇ראע מע אלהאמה
(כא) ואנה ראי פי אול בלדה אן יכון ג̇וקה אלראסמין הנאך מכנוזה פאתי ריסא אלקום פתלמד̇הם וצנע בעדל אללה ואחכאמה מע סאיר אלאסראיל
(כב) ולדן קאל כן יא דן כשבל אלאסד בקוה אד̇א יערץ̇ מן אלבת̇ניה
(כג) ולנפתלי קאל יא נפתלי אסתכת̇ר מן אלרצ̇א וכן ממלוא מן ברכה אללה וחז מן אלארץ̇ גרבא וג̇נובא
(כד) ולאשר קאל כן מבארכא מן אלאוליא יא אשר אלד̇י סיכון רצ̇א אכ̇ותה וגאמסא פי אלדהן קדמה
(כה) תכון מן אלחדיד ואלנחאס מגאלקך ולתכן כאיאמך הד̇ה שג̇אעתך
(כו) ליס אללה אלא אלאה אסראיל אלד̇י ליס כמת̇לה סאכן אלסמא ואלשואהק בקדרתה פי עונך
(כז) והו אלוטן אלאלאה אלאזלי ומן דונה מלוך אלעאלם כמא טרד מן בין ידיך אלעדו וקאל לך אנפד̇ה
(כח) חתי סכן בעץ̇ אלאסראיל ואת̇קא מנפרדא נט̇יר קול יעקוב פי בלד ד̇י בר ועציר ואיצ̇א סמאוה תדר טלא
(כט) פטובאך יא נסל אסראיל מן מת̇לך שעב מגאת̇ באללה והו תרסך ועונך וסיפך ואקתדארך פיכ̇צ̇ע אעדאוך לך ואנת תטא עלי קמאקמהם
<h3>פרק לד</h3>
(א) ת̇ם צעד מוסי מן בידאת מואב אלי ג̇בל נבו ראס אלקלעה אלתי בחצ̇רה יריחו פאוראה אללה ג̇מיע אלבלד מן ג̇רש אלי באניאס
(ב) וג̇מיע בלד נפתלי ואפרים ומנשה וג̇מיע בלד יהודה אלי אלבחר אלגרבי
(ג) ואלדארום ואלמרג̇ בקיע יריחו קריה אלנכ̇ל אלי זגר
(ד) וקאל לה הד̇א אלבלד אלד̇י אקסמת לאברהים ואסחק ויעקוב קאילא לנסלכם אעטיה אוריתך בעיניך ואלי ת̇ם לא תג̇וז
(ה) פמאת ת̇ם מוסי רסול אללה פי בלד מואב באמר אללה
(ו) ודפנה פי אלואדי פי בלד מואב ממא ילי בית פעור ולם יעלם אחד בקברה אלי יומנא הד̇א
(ז) ומוסי אבן מאיה ועשרין סנה אד̇ מאת לם תדמס עינה ולם תזל רטובתה
(ח) פבכי בנו אסראיל עלי מוסי פי בידאת מואב ת̇לאת̇ין יומא אלי אן אנקצ̇ת איאם חזנה
(ט) ויהושע בן נון מלי רוח אלחכמה ממא אסנד מוסי ידיה עליה פקבל מנה בנו אסראיל וצנעו כמא אמר אללה מוסי
(י) ולא יקום בעד ד̇לך נבי לאל אסראיל כמוסי לאן ערפה אללה משאפהה
(יא) ולסאיר אלאיאת ואלבראהין אלתי בעת̇ אללה בהא מוסי פצנעהא פי בלד מצר לפרעון ולג̇מיע קואדה ולסאיר אהל בלדה
(יב) ולג̇מיע אלאידי אלשדידה וסאיר אלמכ̇אוף אלעט̇ימה אלתי צנעהא מוסי בחצ̇רה ג̇מיע אלאסראיל
